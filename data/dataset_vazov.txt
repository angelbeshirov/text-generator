	Иван Вазов
	Епопея на забравените

	Левски

	Манастирът тесен за мойта душа е.
	Кога човек дойде тук да се покае,
	трябва да забрави греховния мир,
	да бяга съблазни и да търси мир.
	Мойта съвест инак днеска ми говори.
	Това расо черно, що нося отгоре,
	не ме помирява с тия небеса
	и когато в храма дигна си гласа
	химн да пея богу, да получа раят,
	мисля, че той слуша тия, що ридаят
	в тоя дол плачевни, живот нестърпим.
	И мойта молитва се губи кат дим,
	и господ сърдит си затуля ухото
	на светата песен и херувикото*.
	[* Църковна песен.]

	Мисля, че вратата на небесний рай
	на къде изглеждат никой ги не знай,
	че не таз килия извожда нататък,
	че из света шумен пътят е по-кратък,
	че сълзите чисти, че вдовишкий плач,
	че потът почтенний на простий орач,
	че благата дума, че правото дело,
	че светата правда, изказана смело,
	че ръката братска, без гордост, без вик
	подадена скришно на някой клетник,
	са много по-мили на господа вишни
	от всичките химни и тропари* лишни.
	[* Църковна песен за някой светец, която се пее на неговия празник.]

	Мисля, че човекът, тук на тоя свят
	има един ближен, има един брат,
	от кои се с клетва монахът отказа,
	че цел по-висока Бог ни тук показа,
	че не с това расо и не с таз брада
	мога да отмахна някоя беда
	от оня, що страда; мисля, че канонът
	мъчно ще направи да замлъкне стонът;
	че ближний ми има нужда не в молитва,
	а в съвет и помощ, когато залитва;
	мисля ази още, че овчарят същ
	с овцете живее, на пек и на дъжд,
	и че мойте братя търпят иго страшно,
	а аз нямям нищо, и че туй е гряшно,
	и че ще е харно да оставя веч
	таз ограда тиха, от света далеч,
	и да кажа тайно две-три думи нови
	на онез, що влачат тежките окови.
	Рече и излезе.

	Девет годин той

	скита се бездомен, без сън, без покой,
	под вънкашност чужда и под име ново
	и с сърце порасло и за кръст готово,
	и носи съзнанье, крепост, светлина
	на робите слепи в робската страна.
	Думите му бяха и прости и кратки,
	пълни с упованье и надежди сладки.
	Говореше често за бунт, за борба,
	кат за една ближна обща веселба,
	часът на която беше неизвестен;
	изпитваше кой е сърцат, сиреч честен,
	участник да стане във подвига свят;
	всяк един слушател беше му и брат.
	В бъдещето тъмно той гледаше ясно.
	Той любеше свойто отечество красно.
	Той беше скиталец и кат дете прост
	и като отшелник живееше в пост.
	Горите, полята познати му бяха;
	всичките пътеки кракът му видяха,
	пустинята знайше неговия глас,
	хижата го знайше и на всеки час
	вратата й за него отворена беше.
	Той се не боеше, под небето спеше,
	ходеше замислен, сам-си без другар.
	Тая заран млад е, довечера стар,
	одеве търговец, сега просяк дрипав,
	кога беше нужно — хром, и сляп, и клипав;
	днес в селото глухо, утре в някой град
	говореше тайно за ближний преврат,
	за бунт, за свобода, за смъртта, за гробът,
	и че време веч е да въстане робът;
	че щастлив е оня, който дигне пръв
	народното знаме и пролее кръв,
	и че трябва твърдост, кураж, постоянство,
	че страхът е подлост, гордостта — пиянство,
	че равни сме всички в големия час —
	той внасяше бодрост в народната свяст.

	И всякоя възраст, класа, пол, занятье
	зимаше участье в това предприятье;
	богатий с парите, сюрмахът с трудът,
	момите с иглата, учений с умът,
	а той беден, гол, бос, лишен от имотът,
	за да е полезен дал си бе животът!

	Той беше безстрашлив. Той беше готов
	сто пъти да умре на кръста Христов,
	да гори, кат Хуса или кат Симона
	за правдата свята да мре под триона.
	Смъртта бе за него и приятел и брат,
	зашил беше тайно в ръкава си яд,
	на кръста му вярно оръжье висеше,
	за да бъде страшен, кога нужда беше.
	Той не знайше отдих, ни мир, нито сън,
	обърнал се беше не дух, на огън.
	Думата си цяла лейше в едно слово,
	понявга чело си мръщеше сурово,
	и там се четеше и укор и гняв,
	и душа упорна, и железен нрав.

	Той беше невидим, фантом, или сянка.
	Озове се в черква, мерне се в седянка.
	Покаже се, скрий се без знак и без след,
	навсякъде гонен, всякъде приет.
	Веднъж във събранье едно многобройно
	той влезна внезапно, поздрави спокойно,
	и лепна плесница на един подлец,
	и излезе тихо из малкий градец.
	Името му беше знак зарад тревога,
	властта беше вредом невидима, строга,
	обсаждаше двайсет града изведнъж,
	да улови тоя демон вездесъщ.
	От лице му мрачно всички се бояха,
	селяните прости светец го зовяха
	и сбрани, сдушени във тайни места
	слушаха със трепет, с зяпнали уста
	неговото слово сладко и опасно,
	И тям на душата ставаше по-ясно.
	……………………………
	……………………………
	И семето чудно падаше в сърцата
	и бързо растеше за жътва богата.

	Той биде предаден, и от един поп!
	Тоя мръсен червяк, тоя низък роб,
	тоз позор за Бога, туй пятно на храма
	Дякона погуби чрез черна измама!
	Тоз човек безстиден със ниско чело,
	пратен на земята не се знай защо,
	тоз издайник грозен и божий служител,
	който тая титла без срам бе похитил,
	на кого устата, пълни с яд и злост,
	изрекоха подло: „Фанете тогоз!“
	На кого ръката не благословия,
	а издайство сърши, и гръм не строши я,
	и чието име не ще спомена
	от страх мойта песен да не оскверна,
	и кого родила една майка луда,
	който равен в адът има само Юда
	фърли в плач и жалост цял народ тогаз!
	И тоз човек йоще живей между нас!

	Окован и кървав, във тъмница ръгнат,
	Апостолът беше на мъки подвъргнат
	ужасни. Напразно! Те нямаха власт
	над таз душа яка. Ни вопъл, ни глас,
	ни молба, ни клетва, ни болно стенанье
	не издаде в мрака туй гордо страданье!
	Смъртта беше близко, но страхът далеч.
	И той не пошушна предателска реч.
	И на вси въпроси — грозно изпитанье —
	един ответ даде и едно мълчанье
	и казваше: „Аз съм Левски! Ей ме на!“
	И никое име той не спомена.

	Но тиранът люти да убий духът
	една заран Левски осъди на смърт!
	Царете, тълпата, мръсните тирани
	да могат задуши гордото съзнанье,
	гласът, който вика, мисълта, що грей,
	истината вечна, що вечно живей,
	измислиха всякой по една секира
	да уморят всичко, дето не умира:
	зарад Прометея стръмната скала,
	ядът за Сократа с клеветата зла,
	синджир за Коломба, кладата за Хуса,
	кръста на Голгота за кроткий Исуса —
	и по тоя начин най-грозний конец
	в бъдещето става най-сяен венец.

	Той биде обесен.

	О, бесило славно!

	По срам и по блясък ти си с кръста равно!
	Под теб ний видяхме, уви, да висят
	много скъпи жъртви и да се тресят
	и вятърът южни с тях да си играе,
	и тиранът весел с тях да се ругае.
	О, бесило славно! Теб те освети
	смъртта на геройте. Свещено си ти.
	Ти белег си страшен и знак за свобода,
	за коя под тебе гинеше народа,
	и лъвът, и храбрий: и смъртта до днес
	под тебе, бесило, правеше ни чест.
	Защото подлецът, шпионът, мръсникът
	в ония дни мрачни, що „робство“ се викат,
	умираха мирни на свойто легло
	с продадена съвест, с позор на чело,
	и смъртта на тебе, о, бесилко свята,
	бе не срам, а слава нова на земята
	и връх, от където виждаше духът
	към безсмъртието по-прекия път!

	1881


	Бенковски

	Планината пуста. Дивота и сън е.
	Вред пространства голи, бърда, урви, трънье;
	в пустинята влада някой гробен дух.
	Небосводът гледа уплашен и глух.
	Лесовете черни, накрай кръгозорът
	мяркат се, тъмнеят. Надалеч в просторът
	орел един плува, бавно се върти
	над някоя мърша, що му дъх прати;
	по скалите зеят страшни пукнатини;
	затулени с храсти — легла на гадини;
	сипеи безродни, плешиви бърда,
	стръмнини без дръвье, реки без вода
	душата измъчват и плашат окото.

	Из един там глух дол, обрасъл с глогина,
	сега върви тихо някаква дружина.
	Вождът е Бенковски! Бенковски е сам!
	Бенковски я води в пустинята там;
	героят, юнакът с мисъл на челото,
	на подвига знаме, душа на делото,
	човекът, що даде фаталния знак
	и цял народ смело тикна с своя крак
	желязната вволя, железните сили,
	могъщото слово, що слабий окрили,
	гласът, който каза: „Вървете! Да мрем!
	Ставайте, робове! Аз не щъ ярем!“
	И ние трептяхме пред тоя глас мощен,
	пред тоя демон таен, призрак полунощен,
	който произнесе страшните слова…

	Той сега вървеше с клюмнала глава.
	Другарите му верни, разбити и пршни,
	мязаха на мощи и на сенки страшни,
	седемдесет бяха, четирма са днес.
	Другите паднаха: едни в боя с чест,
	други в плен срамотен, други пък бегаха,
	от тяхната участ кат се убояха.
	Тъжно те вървяха в заглъхналий мир
	по пясъка ситни, из дивния шир,
	с пушки без патрони, и скрака без сила;
	всяка кост се клати, боли всяка жила;
	подвигът е труден, пътят е свиреп.
	Петнадесет дена без отдих, без хлеб
	скитат се в горите, борят се с тиранът,
	с пекът, с дъждовете и с треви се хранат,
	често мисъл мрачна дохожда им тям.
	Но бълзо изчезва; Бенковски е там.
	Бенковски ги пази мълчалив и страшен;
	в бедите поддръжка и пример всегдашен;
	тоя държи, не охка, тоя е само блед,
	и гледа на изток, и води ги дмело,
	и бурно се бърчи бледното му чело.
	В глава му се блъскат мисли цял пояк
	и кроежи тъмни, и лучи, имрак,
	и ярост отровна кипи му в гърдите
	за толкоз нещастья, надежди разбити,
	за толкова жъртви и вяра, и труд,
	отишли на вятър под натиска лют!
	И бунтът пред него като облак чуден
	фърчи кат от някой ураган прокуден.

	Накъде отиват?… Изведнъж гръм
	раздаде се от ближния хлъм.

	Кат снопове падат трима другари.
	Кръв димеща, топла пясъка прошари.
	Пушекът се пръсна и гръмът мина,
	кат напълни с екот цяла планина.
	Потерята скокна от свойта пусия
	и шумно изкряска — смелост уловия:
	тя видя един прав и то кървав, сам!
	Двайсет пушки мерят изново насам,
	готови куршуми и огън да храчат.
	„Предай се, разбойник!“ — извика водачът,
	и сганта внезапно загради отвръст
	сетний неприятел със жажда за мъст,
	със радост свирепа, с увереност дива,
	че веч държи здраво плячката си жива.

	Тогава ранений прав, трепетен, див,
	с поглед безнадежден, почти горделив,
	с пет рани в снагата, при прагът на гроба,
	кат не щя да падне, както падна роба,
	гръмна се вчелото и сред гъстий дим
	падна мъртъв, хладен и непобедим!

	И Хаджи Люзгяр бей, главатарят стари,
	пристъпи зачуден с хищни си другари
	към таз жъртва силна, към тоз горд юнак,
	който му избегна с такъв славен бяг,
	погледна чело му, с топла кръв покрито,
	и очи му страшни, вперени сърдито,
	и ръка му, взела револвера с мощ,
	като че се готви зарад битка йощ,
	и уста му бледни, открити към свода
	като че ще винат: смърт или свобода!
	И усети почит и трепет, и студ,
	и викна уплашен: „Кой е тоя луд!“
	Но всички мълчаха. Тогаз от земята
	един труп пошавна, отвори устата,
	пробуден от сила тайна, непозната,
	и с глас издихающ, кат ръка простря,
	„Бенковски!“ продума и тихо умря.

	1881


	Кочо
	Защитата на Перущица

	O, движенье славно, о, мрачно движенье,
	дни на борба горда, о, дни на паденье!
	Епопея тъмна, непозната нам,
	епопея, пълна с геройство и срам!

	Храмът беше пълен с деца и невести,
	с въстаници бодри и бащи злочести,
	които борбата в тез зидове сбра.
	Участта си всякой вече я разбра.
	Врагът от три деня наоколо храма
	гърмеше отчаян. Ни страх, ни измама,
	ни бой, ни закани нямаха успех.
	Борците държаха и никой от тех
	за сдаване срамно уста не отвори
	и лицето първи да си опозори.
	Оградата беше прилична на пещ
	задушена, пълна със въздух горещ
	и със дим барутен. Свирепият глад
	издаваше вече своя вик познат.
	Децата пищяха уплашени, бледни
	пред майки убити и трупове ледни.

	Борбата кипеше отвътре, отвън.
	Във всички очи пламтеше огън.
	Болнави и здрави, богати, сюрмаси,
	русите главички и белите власи
	зимаха участье в последния бой.
	Майката мълвеше: „Чедо, Не се бой!“
	и даваше сину напълнена пушка;
	и старата баба, що едвам се люшка,
	носеше куршуми в свойта пола,
	и мъжът, учуден, имаше крила:
	отзади, до него, жена му любима
	гледаше азлъкът* пупал** дали има.
	[* Част от пушка.]
	[** Барут.]
	Децата пищяха като за пръв път
	чеваха гърмежи и гледаха кръв.
	и боят кипеше отвътре, отвън.
	Много борци хладни спяха вечен сън,
	и димът беше гъстък, и смъртта не беше
	ни грозна, ни страшна, и кръвта шуртеше
	из женски гърди наместо млеко.
	Лудост бе пламнала във всяко око.
	Старците търчаха с ярост на лице
	и търесеха пушки с трепетни ръце…

	Отвън враговете диви, побеснели
	сган башибозуци храма налетели —
	фучаха, гърмяха, надаваха рев
	и падаха мъртви във немощен гнев.
	Главатарят техен, с кръв топла оквасен,
	на таз жътва дива гледаше безгласен,
	и страхът неволно обзе му духът
	пред тез раи слаби, що сееха смърт,
	и вместо молби, плач пукаха куршуми.

	Изведнъж далеко, на голите друми,
	войска се зададе с трясък, тичешком…
	Сганта се зарадва, а в божия дом
	душите сетиха трепет и смущенье
	като пред десница, що принася мщенье.
	Битката утихна…Разредя димът,
	и някой глас чу се, че ехти в шумът:
	— Ний се бихме, братя, с башибозуци,
	защото са мръсни, диви и хайдуци…
	Ето, царска сила, да се предадем!
	— Не щем! — Не! — Не бива! По-добре да мрем!
	— Пушките си дайте! — Не! Не! — Що да сторим?
	— Да се покорим ли? — Мълчи! Да се борим!
	— Предателят кой е?! — Долу! — викат с бяс. —
	Спогодба не става между тях и нас!
	Една жена викна: „Чуйте! Срам)!“ и пушна
	към войската царска и падна бездушна,
	и гърмът разклати смаяний народ!
	Трепна всяко сърце и всякой живот,
	огънят обхвана тия души горди.
	— Да се не вдадеме на турските орди!
	И гърмежът почна, и боят със гнев
	подзе своя страшен и грабен напев,
	но йоще по-страшно и йоще по-гробно.
	и смъртта из храма фучеше злокобно.
	Отчаянье мрачно ицата вапца,
	майки не познаха своите деца.
	отвън срешу храма зяпнали пушкала
	забълваха пламък и бомби, и хала!
	и стените стари разлюляха с звук
	кат внезапний вятър планинския бук
	като тръс подземен многажди повторен.

	изведнъж видяха там зидът съборен!

	Перущице бедна, тнездо на гепои,
	слава! Вечна слава на чедата твои,
	на твоята пепел и на твоя гроб,
	дето храбро падна въстаналий роб!
	Слава теб, че ти се одържа до крайност
	и бори се в пушек, и падна със сяйност.
	Ти в борбата черна и пред турский гнев
	издигна високо твоя свилен лев,
	и глава не клюмна, и меча ни даде,
	и твойта светиня срамно не предаде,
	и нашта свобода ти я освети.
	и зо толкоз жъртви гордо отмъсти.
	Поклон на теб, граде, пепелище прашно,
	на борба юнашка свидетелство страшно!
	Твойте чеда бяха силни в трудний час,
	твойта гибел беше тържество за нас,
	защото ти падна със падане ново
	и в нашта исторйя тури светло слово.
	Защото ти блесна в синия простор
	след многото подлост, сред общий позо!
	Защото пропадна и в гроб се халоса
	славно както Прага, както сСарагоса,
	обвита във пущек, окъпана в кръв;
	защото ти — сетня — пример даде пръв
	как мре народа и не моли бога,
	и не рече: Милост! — в общата тревога;
	и — нищожна, тъмна, без крепост, без мощ
	и със голи ръце, и без никой вожд,
	без минало славно, без примери славни,
	що малките правят с великите равни,
	ти с твойта смърт страшна и храбри моми
	Картаген надмина, Спарта засрами.

	Но войската скоро храмът окръжава,
	отвсякъде ужас и смърт приближава.
	и сганта, упита от лакома стръв,
	и гладна за блудство, за месо и кръв
	изскърца със зъби. Бомбите трещяха
	и момите красни с децата пишяха.
	Слисаните майки с поглед страховит
	блъскаха глави си о голия зид
	и падаха, други — с настръхнали власи
	във свойте колене душаха деца си.
	Във тоя миг Кочо — простият чизмар,
	наранен отслабнал и бунтовник стар,
	повика жена си — млада хубавица,
	на гърди с детенце със златна косица
	и рече: „Невасто Виж, настая сеч
	и по-лошо нещо… Ти разбираш веч…
	Искаш ли да умреш?“ — И клетата майка
	бледна, луда, няма и без да завайка,
	сложи се детето с трептящи ръце
	и кат го цалуна в бялото чебце,
	задтана и рече: „То да е отзади!
	Удряй!“…И Кочо ножът си извади
	кървав из гърди й; и чучур червен
	бликна и затече, и Кочо втрещен
	погледна детето. То плачеше, клето!
	„Майка ти не ще и сама на небето!“
	Рече и замахна като в някой сън
	и възви глава си, пламнала в огън.
	Главицата падна, трупът се затресе
	и кръвта детинска с майчинта се смеси.
	И Кочо пак рече: „Не остана мощ,
	но за един удар имам сила йощ!“
	И ножът димещи опря с две ръце
	право дето тупа негово сърце.
	И падна обагрен, грозен, страховит
	с отворени очи и със нож забит.
	…………………………
	…………………………
	И храмът ехтеше от моми, невести,
	кат падаха в кръвье или в безчестье!

	И господ от свода, през гъстия дим,
	гледаше на всичко тих, невъзмутим!…

	1881


	Братя Жекови

	В една ниска плевня, под тъмната стряха
	двамината братя укрилии се бяха.
	Четата отмина. По-старият брат
	от треската хваната, разтреперан, бляд,
	лежеше на голо в ръка с револвера
	и той рече слабо: „Защо тъй трепера!
	Животът отива, във огън горя
	Под таз плевня тясна страх ме е да мра…
	Ще ми се на воля, в боя, на полето
	поне да издъхна и куршум в сърцето.“
	Внезапно на двора се чу шум голям
	и глас викна гърлест: „Излезте оттам!“

	Стопанинът уплашен гости си обади!
	Вчера ги прие той, днеска ги предаде.
	Защото страхът е бездушен и длеп,
	на малките души — съветник свиреп.
	Той е дух, що лази. В тъмното ме царство
	подлостта братува с тъпото коварство.
	И чавек от него е жълт като смин.
	И бащата сочи скрития си син,
	и майката пуща детето на друма
	кат бяга и тихо: „Олекна ми!“ — дума,
	и не сеща трепет, ни любов, ни жал,
	защото душа и страх е завладял.

	Но Михаил Жеков, бръз като вихрушка,
	става болен, бледен, грабва свойта пушка
	и гръмва към двора и вика: „Назад!“
	И косата щръкна на по-малкия брат.
	И турската паплач изрева: „Удрете!“
	И битка се почна между враговете.

	Дворът веч трепери в гърмежът, в димът.
	И двамата братя до входа стоят
	с револвери черни и с мъжко решенье
	да умрат. Очи им със кръв са налени.
	Сърцата им чукат, ръце им треперят
	и пращат във купа и ужас, и смърт.
	Плявата е мека, на пропуск не дава.
	Куршумите удрят кат о скала здрава.
	Боят е неравен: двама срещу сто.
	Кат рой ястреби над птиче гнездо,
	убийците тичат, реват обикалят
	плевнята и пушкат, и в прах се повялат
	кат кокошки много, що ги лази мор,
	и кръвта се лее по шумния двор.
	— Огън дайте скоро! — викна Мустафата
	и падна: куршумът пръсна му главата.
	— Да запалим! — вика смаяната сган.

	И в плевнята скоро проникна думан.
	Михаил остана корав като камък,
	но брат му отслабна пред близкия пламък.
	— Да се вдадем, рече, тук ще изгорим!
	Страшно ме отравя горещият дим!
	Михаил бе страшен. Злобно затрепера:
	— Ти не си ми брат бил! — Вдигна револвера
	и гръмна в тила му. Братът се простря.
	Михаил погледна и рече: — Умря!
	И всред гъстий пушек пак рече: — Ще сваря!
	Гръмна се в челото и падна в пожара.

	И две души бели в грозния плам
	фръкнаха към бога свободни, без срам.

	1881


	Каблешков


	Няколко месеца как е ралото паднало от ръцете им. Предаността към огнището, връзките на челядта, прелестите на тихия селски живот, сладките думи на любовниците: любовта към отечеството замести всичко. Те живеят само за него. Българио, хвърли своето презрение на хулителите, които разгласяват, че ти можеш да отхранваш само роби. Сърцето на тия роби бие с със силата на петвековните ти теглила!…
	„Отечество“ — К. Величков


	О, Каблешков бедни!
			Тоз народ поробен
	да мисли за слава не беше способен;
	игото тежеше на неговий врат,
	без да предизвика гордия му яд.
	Той беше спокоен. С позор на челото
	безропотно, хладно живейше в теглото.
	Яремът му беше и родствен, и мил,
	понеже се беше със него родил;
	от люлката с него в живота бе тръгнал
	и на труда беше като вол обръгнал.
	Народът бе мирен и почти засмян,
	сред робството тежко ходеше пиян,
	защото теглото — и то е пиянство
	и прави по-мило злото окаянство,
	и разумът мъти на простий народ,
	и държи го в дрямка, и прави го скот.
	Той ядеше, пийше, жнеше по Петровден,
	срещаше Великден, чакаше Гергьовден,
	по Коледа весел колеше прасето…

	А мъките бяха страшни под небето!
	Тираните бесни върлуваха веч.
	Полята пищяха от техния меч,
	всеки ден от кърви невинни залети,
	всеки ден злодейства — хабери проклети:
	тук обран търговец, друг — ранили зле,
	там орача кървав в нивата нашле —
	някой баща беден на седем дечица —
	днес пламнала плевня, утре воденица!
	Обири и дъждья, грабеж, произвол!
	Сюрмахът без стряха, орачът без вол
	остаяха. Турчин беснееше, гладен,
	властта беше глуха и съдът продаден.
	И нищо по-друго. Робът беше як,
	игото влачил е, ще го влачи пак.
	И никоя съвест не трепваше гнявно
	против туй живене и мране безславно.
	И слово свободно и надеждна реч
	до никой слух робски не стигаше веч.

	Левски бе угаснал преди три години.

	И народът спеше. Небесата сини
	блещяха със трепет над робския край
	и питаха бога: „Докога ще трай
	таз земя в теглото и рабските звънци
	позорно ще дрънкат и нашето слънце
	да свети над нея, а да гледа мрак?
	Докога ще дремят, о, господи благ?“
	Така те мълвяха в пространството чудно.
	А народът спеше, спеше непробудно.

	Каблешков избухна една вечер тук
	и разклати всичко като тръбен звук.
	Делото се почна и думата падна
	на земя из тайно за свобода гладна.
	Дух един потаен навред профърча
	и всякоя възраст, пол, класа, душа,
	размърда, разбуди като гора спяща,
	що тихият вятър внезапно разклаща.
	Някой твар незнаен смъкна се тогаз,
	сърцата стеснени сетиха завчас,
	че стават големи и тупат по-силно
	от някакво чувство велико, умилно;
	и рабското иго стана изведнъж
	несносно и страшно. — Всякой стана мъж!
	Идеята бърже поникна, порасна
	и като от изток зората прекрасна
	облада душите с новия си жар…
	Всякой беше бодър: як, слаб, млад и стар,
	богатий и бедний под покрива сламен —
	всичките горяха от същия пламен
	и бързаха нещо да направят там.
	От толкоз търпенье усетиха срам.

	Всичко кипеше. Великото слово
	на сърцата даде биене по-ново,
	прежната апатйя и хладност, и сън
	сега бяха треска, живот и огън.
	Усилия, мисли, желания скрити,
	към една се точка упътиха всите,
	и преображенье внезапно стана,
	и бащата смаен сина не узна.
	Младежът забрави шума, веселбите
	и фана да дири места по-закрити
	за срещи потайни… И простий чизмар
	въз стола четеше вестника със жар,
	със глава подпряна, с изпуснато шило,
	и друг път сърце му не бе така било.
	И скромний учител във своя урок
	фана да загатва за „тиранин жесток“.
	и речта „свобода“ да повтаря често.
	И всяко сърце и време, и место
	духът на борбата изпълваше веч.
	За друго тогава не ставаше реч.
	Враждите престанаха и любов безкрайна
	свърза в едно всички кат велика тайна;
	всякой бе приятел, всякой беше брат.
	Забравиха всичко, щото бе отзад:
	зависти, раздори и минало мрачно;
	като чрез слияне свещено и брачно,
	всички се сдушиха и със веселба
	решиха се вече за смърт, за борба.
	Едно дело общо, едничка цел свята
	вдъхваше душите, сгряваше сърцата.
	Въодушевленье нечуто завчас
	смая всеки разум, упи всяка свяст!
	Народът живейше със чувство само.
	Свободата беше пленила ума му.
	Той се бе усетил изведнъж голям
	и готов за бунта, и храбър, и сам;
	и колосът турски с грамадна си сила
	бе за него нищо — империя гнила —
	способна да рухне при първия крак…
	И тъмна надежда, и сладостен мрак
	затуляха всичко — бъдещето бурно
	се криеше още в небе лазурно,
	явен беше само един идеал
	от мечти и светлост образуван цял.
	И всичко се друго губеше в мъглата…
	Лудостта владейше, умът и главата
	от другаде потик приимаха веч.
	Борбата бе близко, близкото далеч…
	Очите с очите се срещаха скришно
	и да се разбират словото бе лишно.
	Тайната бе обща, мракът и нощта
	свидетели бяха на много неща;
	и кат някой демон подземен и мощен
	чукът на ковача не спираше нощем:
	желязото меко из светлия жар
	излизаше утром на лъскав ханджар;
	младите крояха опинци хайдушки,
	продаваха всичко, купуваха пушки,
	търговците бледи в застоя голям
	оловото само продаваха там!
	И в избите скришом със шъпот и с глуми
	младите хлапаци леяха куршуми.
	Булките печаха пексемед тогаз.
	Селяните хитри стягаха без глас
	черешовий дънер с обръчи железни
	и гледаха важно, мислейки се трезни…
	И върху гергьофа балканският лев
	излазяше златен и зенал за рев.
	И с тез сили малки, и с тез средства смешни,
	и с тез глави руси, и с тез пръсти нежни,
	и с тоз възторг луди, и с тоз дребен стан
	искаха да бутнат страшний великан!

	И в няколко дена тайно и полека
	народът порасте на няколко века!

	1881


	Паисий


	„О, неразумни юроде! Поради что се срамиш да се наречиш Болгарин?… Или не са имали Болгаре царство и господарство? Ти, Болгарино, не прелщайся, знай свой род и язик…“
	Паисий (1762)


	Сто и двайсет годин… Тъмнини дълбоки!
	Тамо вдън горите атонски високи,
	убежища скрити от лъжовний мир,
	место за молитва, за отдих и мир,
	де се чува само ревът беломорски
	или вечний шепот на шумите горски,
	ил на звона тежкий набожнийят звън,
	във скромна килийка, потънала в сън,
	един монах тъмен, непознат и бледен
	пред лампа жумеща пишеше наведен.

	Що драскаше той там умислен, един?
	Житие ли ново, нов ли дамаскин*,
	[* Сборник с разни четива, черковни и светски.]
	зафанат от дълго, прекъсван, оставян
	и пред кандилото сред нощ пак залавян?
	Поличби ли божи записваше там?
	Слова ли духовни измисляше сам
	за във чест на някой славен чудотворец,
	египтянин, елин или светогорец?
	Що се той мореше с тоя дълъг труд?
	Ил бе философ? Или беше луд?
	Или туй канон бе тежък и безумен,
	наложен на него от строгий игумен?

	Най-после отдъхна и рече: „Конец!
	На житие ново аз турих венец.“
	И той фърли поглед любовен, приветен
	към тоз труд довършен, подвиг многолетен,
	на волята рожба, на бденьето плод,
	погълнал безшумно полвина живот —
	житие велико! Заради което
	той забрави всичко, дори и небето!
	Нивга майка нежна първенеца свой
	тъй не е гледала, ни младий герой
	първите си лаври, ни поетът мрачен
	своят идеал нов, чуден светлозрачен!
	и кат някой древен библейски пророк
	ил на Патмос* дивний пестинника строг,
	[* Остров в Бяло море, на който, според легендите, живял евангелистът Йоан.]
	кога разкривал е въз гладката кожа
	тайните на мрака и волята божа,
	той фърли очи си разтреперан, бляд
	към хаоса тъмний, към звездния свят,
	към Бялото море, заспало дълбоко,
	и вдигна тез листи, и викна високо:
	„От днеска нататък българският род
	история има и става народ!

	Нека той познае от мойто писанье,
	че голям е той бил и пак ще да стане,
	че от славний Будин* до светий Атон
	[* Будапеща.]
	бил е припознаван нашият закон.
	Нека всякой брат наш да чете, да помни,
	че гърците са люде хитри, вероломни,
	че сме ги блъскали, и не един път —
	и затуй не можат нази търпят —
	и че сме имали царства и столици,
	и от нашта рода светци и патрици;
	че и ний сме дали нещо на светът
	и на вси Словене книга да четът;
	и кога му викат: «Българину!» бесно,
	той да се гордее с това име честно.
	Нека наш брат знае, че бог е велик
	и че той разбира българский язик,
	че е срам за всякой, който се отрича
	от своя си рода и при гърци тича
	и своето име и божия дар
	зафърля безумно като един твар.
	Горко вам, безумни, овци заблудени,
	със гръцка отрова, що сте напоени,
	дето се срамите от вашия брат
	и търсите пища в гръцкия разврат,
	и ругайте грешно бакини си кости,
	и нашите нрави, че те били прости!
	Та не вашто племе срам нанася вам,
	о, безумни люде, а вий сте му срам!

	Четете да знайте, що в стари години
	по тез земи славни вършили деди ни,
	как със много кралства имали са бран
	и от царе силни вземали са дан,
	и била велика българската държава;
	как свети Борис се покръстил в Преслава,
	как е цар Асен тук храмове градил
	и дарове пращал; кой бе Самуил,
	дето си изгуби душата във ада*,
	[* В своя „Царственик“ Паисий, при братоубийството, приписва на Самуила и отцеубийство и за тия престъпления мисли, че бог прати страшните наказания нему и на държавата му. (Бел. на Вазов.)]
	покори Дурацо и влезе в Елада;
	четете и знайте кой бе цар Шишман
	и как нашто царство сториха го плян;
	кой би Иван Рилски, чийто свети мощи
	чудеса се славят до тоя ден йоще;
	как се Крум преславний с Никифора би
	и из черепа му руйно вино пи
	и как Симеон цар угрите прогони
	и от Византия приема поклони.
	А тоя беше учен, философ велик
	и не се срамеше от своя език
	и кога нямаше кого да надвива,
	той пишеше книги, за да си почива.
	Четете и знайте, що съм аз писал,
	от много сказанья и книги събрал,
	четете, о, братя, да ви се не смеят
	и вам чужденците да не се гордеят…
	На ви мойта книга, тя е вам завет,
	нека де преписва и множи безчет
	и пръска по всички поля и долини,
	де българин страда, въздиша и гине.
	Тя е откровенье, божа благодат —
	младий прави мъдър, а стария — млад,
	който я прочита няма да се кае,
	който знае нея, много ще да знае.“

	Тъй мълвеше тоз мъж, в килията скрит,
	със поглед умислен, в бъдещето впит,
	който много бденья, утринни пропусна,
	но пачето перо нивга не изпусна
	и против канонът и черковний звън —
	работи без отдих, почивка и сън.

	Тъй мълвеше преди сто и двайсет годин
	тоз див Светогорец — за рая негоден,
	и фърляше тайно през мрака тогаз
	най-първата искра в народната свяст.

	Братя Миладинови

	Попейте ми, красни македонски деви,
	попейте ми ваште невинни припеви,
	втъкнете си китки, пратете ми клик
	на вашия кръшен и звучен язик.
	Треперяйки сладко, аз ще да ви слишам
	и към вас ще фъркам и ще да въздишам
	ведно с тиха Струма, ведно с мътний Дрин,
	ведно с ека жалний, що праща Пирин;
	летете, ехтете, песни македонски,
	печални кат песни на бряг вавилонски,
	сдружени с въздишки и с оковен звън,
	дигайте, будете от гробния сън
	тез спомени стари, тез преданья вети,
	що кат сенки чудни пълнят вековете:
	юнаци измрели без гроб, без венци
	за хорска свобода паднали борци,
	орляци левенти, дружини отбрани,
	покрити със слава, със кърви и с рани,
	наредени мълком, готови за бран,
	окол Крали Марка — вечен великан!

	Дивний Крали Марко! Всеславянска славо,
	на тъмни фантазий създанье мъгляво,
	Ролан* македонски, заветен и мил,
	[* Средновековен рицар, възпят в „Песен за Роланда“.]
	ти векове с твойто име си пълнил!
	По кои полета, по коя пустиня —
	ти не си размахвал сабя дамаскиня?
	Да не се е мяркал твоят страшен стан?
	Къде не си мятал златен боздуган!
	Де не си се борил с Муса Кеседжия?
	Де не си препускал коня Шарколия?
	В коя скала здрава, във кой камък як
	диря не остави грамадний ти крак?
	От Белграда до Прилеп, де в глуха пещеря
	турят ти въртопа тъмните поверья,
	до Кукуш печални и до Хеликон*
	[* Планина в Гърция.]
	призракът се носи на черний ти кон
	и се мярка твойта неизмерна сенка.
	Коя ли бе тая баснословна ненка,
	що откърми тоя дивен исполин —
	с един крак на Емус, с другий — на Пирин?!

	Летете, о, песни, спомени големи,
	въздишки последни за бившето време!
	Пейте ги, девици, при Пинд и при Шар,
	пейте ги при Струга, град хубав и стар,
	дето се родиха двата Миладина,
	на Македония двата верни сина.

	Във влажни тъмници, пълни с мрак, вони,
	помежду вековни и потни стени,
	гниеха два братя, в окови два роба,
	кат два живи трупа, фърлени в два гроба.
	Векове минаха!…От слънце заря,
	нито от надежда до тях не огря!
	Проклети бъдете, о, тъмници влажни!
	Колко вий стопихте, сърца, сили снажни,
	колко зли насилья, жъртви, младини
	погълнаха ваште смрадни глъбини!

	Димитрий бе влязъл пръв у свойта бездна.
	Константин по-после кат него изчезна.

	Защото в един век, за правдата глух,
	разбуждаха смело народния дух
	и на братя родни чрез родното слово
	те готвеха битви и бъдеще ново;
	защото те първи усетиха срам —
	туй велико чувство, и в глухия храм
	сториха да екнат химни ясни богу
	на язик, погребан от векове много;
	защото казаха: „Народ сме велик
	и господ познава нашият язик!“
	И викнаха силно: „Мразиме хомотът
	позорен и мръсен на фанариотът!“
	Защото смеяха, без да ги е страх,
	с силний да се борят и не бе ги грях
	да пропаднат жъртви заради народа
	с тия сладки думи: наука, свобода;
	защото сбираха песни по цял край,
	тъй както при Тунджа момите през май
	триндафили сбират и в кошници гуждат,
	затова по-рано от сън се събуждат;
	защото увиха китка миризлива
	от здравец и росен, и от клас на нива;
	защото от всите гори и реки
	седенки и сватби, хора и тлъки
	напевите сбраха, въздишките сляха,
	на седата старост в паметта копаха;
	защото струпаха в един общи тон,
	всичко що бе отзив, припев, звук и стон,
	затова една нощ патрикът нахлузи
	свойто черно расо и злобно каза:
	„За тез два хайдука трябват железа.“

	И ето защо са днеска оковани,
	и в тия тъмници живи закопани.

	Дълго те търпяха. Тъмничният смрад
	отравяше бавно животът им млад.

	Везапно известье за милост довтаса.
	И Фенер, котило на ехидна раса,
	гняздо на кощунство, на леност, на блуд;
	Фенер, по срама си позорно прочут;
	Фенер, от където през векове цели
	разврат и мъртвило в света са се лели
	и който забули всичкия възток
	с една гъста мрежа и никой тълчок
	на духа не даде нито мисъл нова
	на човека, паднал във дрямка сурова,
	без вяра в борбата и без идеал;
	Фенер при такваз вест потрепера цял
	и уплашен рече: „Друг е божий съд!
	Тия два убийца трябва да умрът!“

	И кат се прекръсти, прати им отрова.

	Нощта бе студена, мрачна и сурова.

	На заранта рано тъмничния свод
	огласиха думи: милост и живот!
	А бедните братя в предсмъртни страданья
	изпущаха свойте последни стенанья.
	И вече обзети от гробния хлад,
	те пращаха сбогом на божия свят
	и шушукаха тихо с гаснееща сила:
	„Как много те любим, Българио мила!“

	Раковски

	Мечтател безумен, образ невъзможен,
	на тъмна епоха син бодър, тревожен,
	Раковски, ти дремеш под бурена гъст,
	из който поглежда полусчупен кръст.
	Син, дреми, почивай, ти, който не спеше,
	ти, кой беше вихър, котел, що кипеше
	над някакъв злобен, стихиен огън.
	Спи! Кой ще разбужда вечния ти сън?

	Природата веща беше се сбъркала:
	тя от теб да стори гений бе искала,
	затова в глава ти като в една пещ
	фърли толкоз пламък и възторг горещ,
	но друг таен демон се намеси тамо:
	ти стана създанье от крайности само,
	елемент от страсти, от злъчка и мощ,
	душа пълна с буря, с блясък и със нощ.
	Твойта вражда беше вражда сатанинска,
	твойта любов беше любов исполинска,
	любов без съмненье, без свяст, без предел,
	що кат кръст огромен ти беше понел.
	Твоят символ беше: смърт или свобода,
	сънят ти — Балкана, кумирът — народа,
	народа с безчестье и с кърви облян.

	Твоят живот целий беше един блян!

	Ти гледаше бледен в бъдещето скрито.
	Ти се вреше дръзко в миналото срито
	и оттам влечеше кат победен знак
	векове от слава, затулени в мрак,
	за царе, юнаци вълшебни преданья,
	обраснали с плесен старинни сказанья;
	твоят орлов поглед виждаше навред
	от българска слава останки безчет
	и в тъмна ни древност, бездънна провала,
	ти вкарваше смело вселената цяла.
	Нищо невъзможно за теб не оста.
	ти даваше образ на всяка мечта.
	На неми загадки, сфинкси безответни
	предлагаше твойте въпроси заветни;
	исторйята, мракът, времето, редът
	не значеха много в големий ти път;
	ти иска да бутнеш, о, дух безпокоен,
	нещастен мечтател, апостол и воин,
	в един час делото на пет векове.
	Чухме ний твойте горди викове,
	когато при Сава* и при Дъмбовица**
	[* Река в Югославия — влива се в Дунава при Белград.]
	[** Река, която тече през Букурещ.]
	викна пръв „Свобода! Сяйна е зорница!“
	И ту с перо остро, ту с гореща реч
	надеждите сейше наблиз и далеч.
	Един само буден сред толкова спящи,
	ти един за всички като демон бдящи
	работи, бори се, стреска, вълнува,
	тук мъдрец замислен, там луда глава,
	мрачен узник в Стамбул, генерал в Балкана,
	поет и разбойник под съща премяна,
	мисъл и желязо, лира и тръба:
	всичко ти бе вкупом за една борба.
	Исторйята има да се позамисли
	във кой лик безсмъртен тебе да причисли.

	Ти умря. И пътят към гроба ти ням
	обрасъл е вече със бурен голям,
	и прахът ти гние без сълзи набожни…
	Не зарасна само, герою тревожни,
	проломът широкий, който ти тогаз
	в бъдещето тъмно отвори за нас!

	Караджата


	И търсят духа на Караджата!
	Ботев


	Бунтът бе помазан. В горските усои
	паднаха убити всичките герои.
	Сам Хаджи Димитър между них оста,
	защото числото надви храбростта.
	Първото движенье, първата дружина
	дойде като буря, като сън премина —
	метеор невиден в една тъмна нощ.
	Букаците диви трепереха йощ
	от гърма на боя, от таз нова дума:
	„Свобода“, що мина из тяхната шума,
	и екът разнесе като един дъх
	от урва на урва и от връх на връх,
	дето снегът мята бяла си покривка.
	Юнаците спяха без гроб, без завивка,
	на връх планината. Ни един от тях
	боя не остави, не усети страх,
	защото когато Дунава минаха,
	кръстосани саби мълком целуваха,
	защото на всички в гордите души
	свободата сила и кураж внуши.
	Командата беше: на месо удрете!
	Лозинката беше: момчета, умрете!
	И гордият Ванков издигаше с гнев
	из дима високо свиления лев.
	И смъртта беснейше на сганта из роя,
	и стотина турци паднаха във боя.
	Пашата уплашен и с навъсен лоб
	изпрати сто пушки срещу един роб,
	и хиледи вълци срещу една чета,
	минала кат сянка по тия полета…
	И момците наши умряха със чест…

	Мидхад* бе доволен от такава вест.
	[* Турски паша, управител на Дунавския вилает със седалище Русе.]

	В тоя час вълците, кои мърша търсят,
	с крак гърди им ровят и меса им късат;
	и гладните орли, оплескани с кръв,
	в мъртвите им очи удрят своя клъв;
	и мухите златни в бръмчащи рояци
	лакомо налитат немите юнаци,
	изложени голи под слънчевий жар.

	Мидхад бе доволен. Пантер див и стар,
	той бе победител. И снага му гнила
	потръпна от радост. Той дигна бесила
	по всичките ъгли и настана плач:
	и тръпки побиха бедният орач
	пред тия плашила нови и проклети.
	Децата пищяха от ужас обзети,
	и горките майки дишаха едвам,
	дорде да познаят кой се люшка там.
	Страхът беше общи. Тъмниците бяха
	наблъскани. Вредом младежи висяха:
	едни вряха в гръчки, други с образ син,
	трети — от страх мъртви — жълти като смин,
	сякаш бе настала смърт и черна чума.
	Брат не смейше с брата дума да продума,
	синът от баща си трепереше бляд
	измяната — призрак из тъмният ад,
	шушнеше зловещо и ужасът сейше,
	въжето неспирно се с нещо люлейше.
	Страхът бе на всички лицата вапцал
	и своя зловещи печат бе им дал.

	В това подло време в балканските габри
	войските фанаха Караджата храбри.

	Той беше юнака с горещата кръв,
	Караджата храбри, във битките пръв,
	мъдрец във съвета, орел в планината,
	за четата гордост, слава на борбата,
	на Хаджи Димитър съратник и брат,
	като него храбър, като него млад.
	Чувства се велики в двамата горяха,
	на същото знаме служители бяха,
	на същата мисъл — жив образ и плът.
	Единият бе главата, другият — умът,
	един беше вожда, другият — кърмачът,
	към смъртта готови еднакво да крачат.

	Караджата беше вързан, окован,
	окръжен от мръсна и свирепа сган
	кръвници, остатки от разбити орди,
	що го на въжето завлачаха горди.
	Сам-си от борците боя преживял,
	разбит, злополучен, с кръв оплискан цял,
	като лъв ударен, кой кръвта си губи,
	Караджата гордо, сред смехове груби,
	вървеше замислен към позорний стълб —
	елемент ужасен в народната скръб.
	Тълпата край него метежно ревеше
	и на всяка крачка повече растеше.
	Солдатите груби не сещаха жал,
	децата по пътя фърляха му кал,
	а една кадъна чехъла извади
	и с бяс въз лице му три удара даде.
	Той вървеше мрачно, спокоен и глух
	на псувни, обиди; силният му дух
	летеше към боя, де бяха остали
	другари заклани, мечти, идеали…
	Той виждаше ясно бунтовния лев,
	летещ над глава им и готов за рев,
	и горите красни, и оназ природа
	широка и чудна и пълна с свобода,
	и Хаджи Димитър цял в кърви облен,
	който му ревеше: „Що се вдаде в плен?
	Караджа, без тебе не умирам ази!“
	Кога до въжето той се дотътрази,
	очи му светнаха с небесен светлик,
	той наду гърди си и нададе вик
	и сганта утихна и занемя даже,
	за да чуй по-харно какво ще да каже
	последний въстаник за последен път.
	Защото във тез дни на ужас и смрът
	при многото подлост, предателства, глуми
	казваха се често и големи думи —
	из някои силни, големи сърца;
	защото сред тия сплашени лица
	понякога взорът срещаше титани
	на челата с тайни слова начъртани
	кат останки славни от друг някой род,
	не останал вече под божия свод.

	И ето що каза тогаз Караджата,
	с поглед към народа и към небесата:
	„Прощавайте, братя, отивам сега!
	Отивам в душата с голяма тъга:
	не умрях в Балкана от моите рани,
	затова сте вие тука днес събрани.
	Сълзи не ронете за мен тоя път,
	ами се гответе и вие за смрът,
	защто настанаха нови времена,
	в кои на кръвта се не дава цена
	и гробът е по-мил, нежели позорът
	за всички, що мислят и честно се борят.
	Не съм аз последен и не съм аз пръв,
	дето тъй умирам. Българската кръв
	реки ще се лее!… Смърт или свобода!
	Беснейте, тирани, но жив е народа.
	Юнаците с нази не ще се скратат,
	нашта смърт ще вдигне други да мрът:
	за едного триста, за двама хилядо.
	Чуйте ме, тирани! Ний сме племе младо,
	искаме свобода, няма да се спрем,
	ще се борим с вази, ще морим, ще мрем
	та пак да възкръснем! Бъдещето цяло
	аз го виждам ясно като в огледало,
	скоро ще да рухне зверската ви власт,
	за бой, отмъщенье, за смърт, за свобода…
	Но ази умирам!… Да живей народа!…
	Смърт или свобода!“

	И кога се люшна из въздуха он,
	то хиледи гърди издадоха стон
	и дълго йощ време там под небосвода
	кънтяха тез думи: „Свобода, свобода!
	Смърт или свобода!“
	
	Брацигово падна подир славни битви.

	Както вред борбата почена с молитви,
	с надежди и песни и свърши с погром.
	Батак се предаде, уви, пълзишком,
	Копривщица легна при първата буря,
	топът черешови не спаси Клисура
	с високите урви; бледната зора
	видя в кръв и в пламък Средната гора.
	Панагюрци храбри след десет дни горди
	откриха вратите на мръсните орди;
	Каблешков-героят, таз душа вулкан,
	биде фанат пленник чрез един аркан*
	[* Примка.]
	от селяне прости и лъвът Бенковси,
	туй смешенье странно от Левски и Раковски,
	загина юнашки въз една река,
	издаден не казвам от коя ръка,
	защото срамът ми изгаря челото…

	Борба страховита! В която числото
	надви на възторга — таз плява, тоз дим!
	Ударът бе тежък и неотразим.
	Бунтът се удави в паника ужасна,
	де всичко високо падна и угасна.
	Инстинктът на роба обади се пак
	със всичкий си ужас, със всичкий си мрак.
	И паданья бързи, и измени нови,
	стиден плод на дълго влачени окови,
	фърлиха в борбата своя вечен срам.
	И тази епоха на кръв и на плам
	през всички епохи и през вековете
	ужасна и мрачна в хаоса ще свети,
	растеща всечасно в по-голем размер
	и ще фърля вечно като облак чер
	въз нашта исторйя една сянка тайна
	от кръв и позори и слава безкрайна.

	Волов

	Те бягаха бледни пред дивата сган.

	И Волов*, юнакът, цял в кърви облян,
	[* Волов — апостол на въстанието на 1876, и други двама още въстаници след провалянето на движението, като им се отказало навсякъде убежище и гонени от турската потеря, пристигнали на брега на Янтра, която била преишла буйна и голяма. Там, за да не паднат в ръцете на гонителите си, по предложение на Волова предпочели смъртта и се хвърлили в реката. (Бел. на Вазов.)]
	извика: „О, боже! О, адска измама!
	подвигът пропадна и надежда няма!
	къде да се скрием от безславната смрът?“

	Балканът
	Аз нямам за вази ни завет, ни път.

	Градът
	Аз имам бесила.

	Хижата
	Аз имам проклятья.

	Янтра
	Елате, нещастни, във мойте обятья!

	Пловдив, ноември, 1883


	Опълченците на Шипка

	Нека носим йоще срама по челото,
	синила от бича, следи от теглото;
	нека спомен люти от дни на позор
	да висне кат облак в наший кръгозор;
	нека ни отрича исторйята, века,
	нека е трагично името ни; нека
	Беласица стара и новий Батак
	в миналото наше фърлят своя мрак;
	нека да ни сочат с присмехи обидни
	счупенте окови и дирите стидни
	по врата ни още от хомота стар;
	нека таз свобода да ни бъде дар!
	Нека. Но ний знаем, че в нашто недавно
	свети нещо ново, има нещо славно,
	що гордо разтупва нашите гърди
	и в нас чувства силни, големи плоди;
	защото там нейде на връх планината,
	що небето синьо крепи с рамената,
	издига се някой див, чутовен връх,
	покрит с бели кости и със кървав мъх
	на безсмъртен подвиг паметник огромен;
	защото в Балкана има един спомен,
	има едно име, що вечно живей
	и в нашта исторйя кат легенда грей,
	едно име ново, голямо антично,
	като Термопили* славно, безгранично,
	[* Тесен проход в Гърция, при който триста спартанци, водени от Леонид, са отблъснали персийския цар Ксеркс.]
	що отговор дава и смива срамът,
	и на клеветата строшава зъбът.

	О, Шипка!

	Три деня младите дружини
	как прохода бранят. Горските долини
	трепетно повтарят на боя ревът.
	Пристъпи ужасни! Дванайсетий път
	гъсти орди лазят по урвата дива
	и тела я стелят, и кръв я залива.
	Бури подир бури! Рояк след рояк!
	Сюлейман безумний сочи върха пак
	и вика: „Търчете! Тамо са раите!“
	И ордите тръгват с викове сърдити,
	и „Аллах!“ гръмовно въздуха разпра.
	Върхът отговаря с други вик: ура!
	И с нов дъжд куршуми, камъни и дървье;
	дружините наши, оплискани с кърви,
	пушкат и отблъскват, без сигнал, без ред,
	всякой гледа само да бъде напред
	и гърди геройски на смърт да изложи,
	и един враг повеч мъртъв да положи.
	Пушкалата екнат. Турците ревът,
	Насипи налитат и падат, и мрат; —
	Идат като тигри, бягат като овци
	и пак се зарвъщат; българи, орловци
	кат лъвове тичат по страшний редут,
	не сещат ни жега, ни жажда, ни труд.
	Щурмът е отчаен, отпорът е лют.
	Три дни веч се бият, но помощ не иде,
	от никъде взорът надежда не види
	и братските орли не фърчат към тях.
	Нищо. Те ще паднат, но честно, без страх —
	кат шъпа спартанци под сганта на Ксеркса.
	Талазите идат; всички нащрек са!
	Последният напън вече е настал.
	Тогава Столетов, наший генерал,
	ревна гороломно: „Млади опълченци,
	венчайте България с лаврови венци!
	на вашата сила царят повери
	прохода, войната и себе дори!“
	При тез думи силни дружините горди
	очакват геройски душманските орди
	бесни и шумещи! О, геройски час!
	Вълните намират канари тогаз,
	патроните липсват, но волите траят,
	щикът се пречупва — гърдите остаят
	и сладката радост до крак да измрът
	пред цяла вселена, на тоз славен рът,
	с една смърт юнашка и с една победа.
	„България цяла сега нази гледа,
	тоя връх висок е: тя ще ни съзре,
	ако би бегали: да мрем по-добре!“
	Няма веч оръжье! Има хекатомба*!
	[* Старогръцко. Жертвоприношение от сто бика.]
	Всяко дърво меч е, всякой камък — бомба,
	всяко нещо — удар, всяка душа — плам.
	Камъне и дървье изчезнаха там.
	„Грабайте телата!“ някой си изкряска
	и трупове мъртви фръкнаха завчаска
	кат демони черни над черний рояк,
	катурят, струпалят като живи пак!
	И турците тръпнат, друг път не видели
	ведно да се бият живи и умрели,
	и въздуха цепят със демонский вик.
	Боят се обръща на смърт и на щик,
	героите наши като скали твърди
	желязото срещат с железни си гърди
	и фърлят се с песни в свирепата сеч,
	като виждат харно, че умират веч…
	Но вълни по-нови от орди дивашки
	гълтат, потопяват орляка юнашки…
	Йоще миг — ще падне заветният хълм.
	Изведнъж Радецки пристигна със гръм.
	………………………
	И днес йощ Балканът, щом буря зафаща,
	спомня тоз ден бурен, шуми и препраща
	славата му дивна като някой ек
	от урва на урва и от век на век!

	Гусла

	На детето


	Детенце малко с поглед лазурен,
	ти нямаш грижи в тия години,
	йощ не стъпило в живота бурен,
	всичко се тебе весело чини.

	Щастливо, близо при майка драга,
	ти само с песни лягаш и ставаш,
	ти гледаш всичко с усмивка блага,
	всичко, но нищо не разумяваш.

	По твойто лице радостта бляска,
	по твойте бузи смехът играе,
	твоето сърце яд го не стряска,
	то не въздиша, то не желае.

	Твоята слабост днес те закриля,
	както фидана тревата тули,
	но колкото той по` се засиля,
	толкоз по-много вятър го брули.

	Малко си йоще, малко, невинно;
	гледай на майка, гледай небето,
	смей се, пей, викай, играй безчинно,
	дор не си йоще на път в морето.

	Че това време тича, мени се
	или по-харно, ти се меняваш.
	Всякой по-нов час тебе дониса
	чувства по-нови, що не познаваш.

	Твоят ум млади ще да загони туй,
	що край няма, що се не стига,
	и в непознати нам небосклони;
	кули въздушни той ще да вдига.

	Ти ще се сблъскаш в пътя световни
	с тайни големи, за тебе скрити,
	с нужди студени, с беди отровни,
	с надежди пусти, с мечти разбити.

	Съдбата твоя ще да зафане
	дни се горчиви за теб да ниже
	и твойто сърце извор ще стане
	на скръб, съмненья, тревоги, грижи.

	Тогаз ще сетиш, душице млада,
	що сън било е, що е наяве,
	де е небето, дека е ада,
	що е скръб, радост, болест и здраве!

	Малък по тяло, по ум, по сила,
	всичко днес гледаш голямо, красно,
	но в тях минути, пълни с теглила,
	тук на земята теб ще е тясно.

	И тоз свят ясен, де в борба падат
	челяк с стихия, тигър със мравка,
	ще ти се стори призрак на адът,
	сън, пародйя, зла подигравка.

	Ти ще се питаш де са и що са
	идеи светли, думи високи,
	ответ ще чакаш ти на въпроса,
	мрачно потънал в мисли дълбоки.

	Тогаз наокол, като съзреш ти
	как падат бързо в прах идеали:
	Как! ще извикаш, тез ли са вещи,
	с кои светът се тъй шумно фали!

	Вярата й средство простий да лъжем?
	Правдата — дума? Законът — книга?
	Свобода — примка други да вържем?
	Щастьето — сянка, що се не стига?

	Рядко ще срещнеш души прекрасни,
	в доброто, в злото предани, верни,
	но много често твари опасни,
	нищожни, подли и лицемерни.

	Другари нежни са много редки.
	Рояк ще срещнеш фалшиви, груби
	и в цял куп жени коварни, леки, е
	дна ще найдеш, що знай да люби!

	Ще видиш вредом как се почита
	порокът мръсни в лъскава дреха,
	как се бездомна правдата скита
	и не намира никъде стреха;

	как играй злото роли слепешки,
	как е доброто фърлено в блато,
	как пред метала — кумир човешки —
	в прах пада всичко високо, свято;

	как честността се зле унизява
	наглостта зима образ невинен,
	глупостта горда се възвишава,
	талантът гине в калта безимен.

	И тез, що гръмко викат: свобода,
	как искат други да са илоти,
	как тез, що милват, любят народа,
	в негово име трупат имоти;

	и как пък други, ритори сити,
	жадни за слава, вдигат тревога,
	и лица святи с расо покрити —
	хората лъжат, смеят се с бога.

	И как свой своя в робство оставя
	или въз него укори сипе,
	род род презира, брат брат забравя,
	синът в коприна, бащата в дрипи.

	И като видиш тая картина
	зарад нас стара, за тебе нова,
	твоето сърце по таз причина
	що го намръщи мисъл сурова.

	И ти назади ще се обърнеш,
	слисан и смаян в мълвата светска,
	възраст прекрасна пак ще да зърнеш
	и ще пожалиш люлката детска.

	И ще поискаш младенец ясен,
	засмян, невинен ти пак да станеш
	и да повториш тоз живот красен,
	и вечно в него ти да останеш;

	да чуйш как шъпне вятър с листата,
	как пей потокът, дъбът, врабчето,
	да любиш бога, деня, цветята,
	да гледаш как е красно небето;

	Как грей луната, тръпнат звездите,
	дето не можеш да ги изчислиш,
	как часовете бягат честити,
	да чувствуваш ти и да не мислиш.

	Радвай се, смей се в часът сегашни!
	Раят е в твойта невинност слаба,
	че на живота в бурите страшни
	утре ще пуснеш и ти кораба.

	Малини


	Чакай, момне, стой да зърна
		тия очи сини,
	твойта кошница е пълна
		с алени малини.

	От зори си ги забрала
		със розови пръсти,
	брала си ги, па си пяла
		сред горитегъсти.

	Постой, момне, за почивка,
		вечеря е хладна:
	за реч топла, за усмивка
		душа имам гладна.

	Чужденец съм в тез долини,
		планини омайни,
	много нещо с теб дели ни,
		малко ний се знайме!

	И аз, и ти йощ сме млади,
		живот ни очаква,
	но орисница ни даде
		участ не еднаква.

	Твойто бъдеще ти свети,
		мойто в мрака тъне;
	твоят път е пълен с цвете,
		моят само с тръне!

	Една песен в тез години
		тебе те разсмива,
	една кошница с малини
		прави те щастлива.

	Теб те чакат там в колиби
		песни и другарки,
	може би и мило либе
		за цалувки жарки.

	Аз, девойко, в бой със злото
		младостта погубих,
	много идоли в живота
		любих и разлюбих.

	В радостта найдох отрова,
		в любовта-измена —
	Мойта скръб за теб е нова,
		мойта реч студена.

	Чужди сме си ние двама.
		Ти се удивляваш?
	По-добре е нужда няма
		да ме разумяваш!


	Поет и вдъхновение


	Епоха на мечти несвестни,
	на златни сънища крилати,
	дни юношески, дни благати —
	извор на първите ми песни!
	Минахте в вечността далечна
	и с вас цветята, красотите
	и радостите, и мечтите
	на моята душа безпечна.

	Аз пеех ви; и мойта лира
	ехтеше в сладко упоенье.
	Но ей кръвта кипна във мене
	и аз мених, мених кумира!
	Страданието на народа
	сърцето ми вдигна, разпали:
	запях към робите заспали,
	запях за бунт и за свобода.

	Отечеството видях волно.
	Но аз паднах във робство тежко:
	любов — туй божество слепешко,
	скова сърце ми произволно.
	И дълго аз страдах, обичах,
	смирен пред страшний си владетел
	край пропасти, над бездни тичах
	без утешител, без свидетел.

	Ръка за помощ не простирах,
	търпях със гордост потаена,
	но в моята душа смутена
	порив за песни не намирах.
	Беди и мъки върволица
	съдбата върху ми навлече
	и мисля, че на злото вече
	прочетох сетната страница.

	Да следвам ли? Но да повтарям
	аз нямам мощ страданье вето;
	зарасли рани на сърцето
	е страшно пак да ги разтварям.
	Сега е пусто, хладно, клето!
	Не сеща страстните вериги:
	но не от туй, че то сломи ги,
	не! Те сломиха ми сърцето!

	Да, пусто е, изнемощяло,
	като кандило без елеят,
	в света, де бурите вилнеят,
	кат пукнат звон е заглушало.
	Години буйни веч бегали!
	Отечество! Любов! Тез думи
	за мен са сенки или глуми…
	Аз търся нови идеали.

	Аз искам в туй сърце да гудя
	нов пламък, ново вдъхновенье,
	душата ми, що спи и вене,
	за нови песни да разбудя.
	Да, нещо сещам… нещо слушам…
	В мен дух небесен още тлее.
	Аз сънен съм, но не мъртвея,
	аз хладен съм, но не бездушен.

	И ето веч кат луд се скитам
	и търся, гоня идеалът
	и вред на пошлости налитам,
	вред слушам звука на металът.
	Металът, да, металът сухи,
	кой прави днес — кумир свирепи —
	душите към светото слепи,
	сърцата към доброто глухи.

	Но чувам вик: доволно, стига!
	Ти ново нещо не ни казваш,
	напразно смешен се показваш,
	хабиш перо, мастило, книга…
	Млъкни със твойта лира слъзна,
	ръждива истина не щеме!
	— Ти имаш право, бедно племе,
	тя и на мене веч омръзна!

	Старият книгопродавец


	Рано станах днеска… Времето възхладно.
	Тръпна, няма нищо, аз навикнах май.
	Що да не привикна? Не се стои гладно,
	грях е за челяка празен да се май.
	Три месеца стаят, как водица нося
	из това градище… Ех! Намирам хляб;
	кончето е здраво, не съм хром, ни сляп,
	стар съм и отслабнал, но не ща да прося.
	Ауу! Ауу!

	II
	От най-напред мъчно мене се стори
	в меха да наливам вода от Марица.
	Но какво да правя? Бог ме тъй дари,
	челяк с труд се храни, челяк не е птица.
	А видял съм ази и по-леки дни…
	Но и туй е харно, да не хуля бога,
	ще се трудя честно, па колкото мога,
	додето прекарам тия старини.
	Ауу! Ауу!

	III
	Трийсет годин бях аз прост книгопродавец,
	книги вред разнасях и наука сях
	(даже бях учител две години в Правец),
	по селата учех, по черквите пях.
	Към селянте имах голямо желанье:
	продавах псалтири и рибний буквар,
	малки календарчета давах им в дар,
	само да обикнат българско писанье.
	Ауу! Ауу!

	IV
	А когато хващах аз по някой час
	за работи стари да им проповядвам,
	как ми те в устата зееха тогаз!
	Аз не можех, право, да им се нарадвам.
	А бях млад и ази, не усещах труд:
	ходех, учех, казвах редом по селата;
	кат пристигнех нейде, викаха децата:
	„Чичо, я попей ни!“ Станал бях прочут.
	Ауу! Ауу!

	V
	Любеха ме много селяните прости.
	Кога си отхождах, викаха ми те:
	„Чичо Гърде! Молим, пак ела на гости, книга
	да тълкуваш на нашто дете!“
	Много книги пръснах: молитви, житйета,
	Езопови басни, буквари безчет,
	царственици вехти и новий завет,
	синтипи, историй за наште царета.
	Ауу! Ауу!

	VI
	И жални историй четях им тогаз.
	Но смеха по любят: ази ги опитах.
	Как се веселяха и смееха с глас,
	за хитрий Бертолда кога им зачитах!
	Челяк да се смее, и то е добро,
	а тоз Бертолд, дявол, истина е смешен:
	еднъж кат показах образа му грешен,
	сбра се да го гледа цялото хоро.
	Ауу! Ауу!

	VII
	Пет години гних аз в турската тъмница,
	Милетий въз мене хвърли клевета,
	жена ми от жалост умря с две дечица.
	Оттогаз живея самси на света.
	Е, сполай на бога, аз един страдая,
	честно си изкарвам залъка, що ям,
	да се плача грях е, да прося не знам,
	на света да ходя малко ми остая.
	Ауу! Ауу!



	При гробът



	(На загиналите солдати (часови) в пожара на 25 декември 1880 в Пловдив)

	Спете тихо, служители прости
	на дълга, на светата родина,
	мир на вашите страдалчески кости,
	чест на вашата скръбна гробница!
	Млади йощ, бой и смърт невидели,
	вий знаяхте как се храбро гине,
	вий знаяхте, о синове смели,
	що е чест и безукорно име.

	Вий казахте: „Да умрем е тежко
	без борба, на стихията жертва,
	но за нас няма студ, няма тежко
	при дълга, при войнишката клетва.“

	Нека лютият дим да ви дави
	и свирепият плам да ви пали-
	вий остахте всред мъките прави,
	никой своя живот не пожали.

	Изтърпяхте страдания много!
	Но смъртта пред страха бе приятна.
	Вий честта си запазихте строго,
	вашто знаме остана без пятно.

	Спете тихо — България праща
	вам венец и от зло се не плаши,
	таквиз синове честни дор ражда,
	дор я кичат гробове кат ваший.


	Апатията


	Бъди герой пословичен и чуден,
	разбивай спънките в живота труден,
	от камък имай воля в тоя час,
		от стомана обятията,
	но тебе пак ще те разбий у нас
				апатията.

	Клюкарства подли, интриги покрити,
	псувни, коварний шопот на глупците
	презирай ги: те немощни са змий,
		не бой се от проклятията!
	Но завистта с едно ще те убий:
				с апатията!

	Бъди велик ти гений на земята,
	свят кат Христа, прав кат Сократа;
	но да умреш не нужно е у нас
		ни яд, нито разпятията:
	по-зло от оръжье стои в нашта власт:
				апатията!



	Злочеста


	О, недейте обсипва с презренье
	тая жъртва без име в света,
	помислете как страшно тя вене
	йоще млада в срамът и в скръбта.

	Съжалете таз хубост нещастна,
	съжалете тез мокри очи,
	таз тъга безнадеждна, безгласна,
	що в них ясно, тъй ясно личи.

	Не заслужава тя съд безпощаден
	(тя е гладна, трепери от студ).
	Ваший смях е язвително-хладен,
	ваший поглед — убийстве и лют.

	Може би не сама тя прегърна
	доброволно таз горка съдба
	не веднага от правий път свърна,
	не пропадна без тежка борба.

	Тя падна под гневът на живота,
	като хиледи други в светът,
	за да буди вражди и охота
	и да лази нищожна в прахът.

	Не гонете я с хули, и тя е
	равна нам и доброто желай,
	тя е щерка, сестра, тя жена е,
	и тя чувствува, мисли, страдай.

	Тя бе слабо и крехко създанье,
	разчовъркайте ваште души,
	усетете на миг състраданье
	към цвета, що го буря скърши.

	Ти далеч си от Рона кристална
	и от родното слънце, климат!
	Сиротице, каква чест печална
	те донесе в тоз край непознат?

	Подслон никъде ти не намираш,
	ти си странна под чуждо небе,
	ти за помощ ръка не простираш,
	и да простреш напразно ще е.

	Не за шум, веселби, не за корист
	тя тури си тоз търнов венец!
	Помислете си нейната горест!
	Представете си нейний конец!

	Каква скръб безнадеждна я губи!
	Я се взрете в туй бледно лице,
	задушете инстинктите груби
	и попитайте вашто сърце:

	кой ли вихър я в бездната фърли?
	Кой ли удар я млада свали
	във разврата и нуждите върли.
	В туй море, пълно с рев и скали.

	Дали зло? Дали страст пък фатална?
	Или глад? Ил вражда? Ил любов?
	Кой разбра участта й страдална?
	Кой чу нейний отчаений зов?

	Кой е крив? Обществото ли? Тя ли?
	Ил живота — енигма, мечта?
	Ил живота, де никой не жали
	сред голямата вечна борба?

	Дето страстите нам са кърмило,
	а пък слепият случай закон,
	дето злото навред се е впило
	и нещастьето вдигнало трон!

	Ний не знайм! О, не фърляйте й камен!
	Замислете се вий по-добре
	и духът, в който грей божи пламен,
	ще прости ил поне разбере…


	На Ком



	Отселе я вижу потоков рожденье
	И грозное первых обвалов движенье.
	Пушкин


	Оставих ви без горест, о, весели долини,
	ливади миризливи и сенчести градини:
	високо, към небето стреми се моят кон.
	Аз чувствувам се близко до светлий небосклон.
	А ямите бездънни ми зеят под краката
	и буките столетни шумтят в дълбочината.
	На пътя ми въз върха висок, пустинен, див
	бял облак се изпречва кат призрак странен, жив
	и движи се, и мърда над стръмнините крути,
	като кораб въздушен с платната си надути.

	Зад мен, пред мен се вдигат плешивите глави
	на ридове, покрити със папър и треви;
	ветрищата играят и конят ми послушни
	по стръмнината пъпли с извивки лъкатушни.
	Пред взора ми омаян, от север и от юг,
	на всякоя минута изпъква изглед друг
	и нови хоризонти, и небеса по-ясни,
	и видове чудесни, един от друг по-красни,
	гори, поля, долини се сливат в чуден цвет,
	хармония и хубост, и тишина навред!

	Но ето ме на върха и вихърът мъгляви
	пред мен кат сън премина, простора ми остави.
	О, чудо! О, картина! Кацнал на тез скали —
	на тоз престол грамаден на бури и орли, —
	аз гледам в далний север, през степите сънливи,
	премрежения призрак на Дунава светливи;
	на юг се очъртава сред океан злато
	на Витоша гигантска сърдитото чело;
	зад нея снежна Рила огромни вдига плещи,
	а по-далеч се мяркат Родопите зловещи.

	А още по-нататък аз жадно впивам взор
	и хвъркам със душата през синия простор
	в оназ страна печална и сродна, и прекрасна,
	де мойте братя пъшкат в неволя най-ужасна.
	Забравени от нази, от бога, от светът,
	на мстителния варвар те падат под гневът.
	И виждам там при Вардар, шумливи и кристални,
	окови и тъмници, и образи страдални,
	очи, ръце, напразно обърнати към нас!
	О, братя македонци, поклон горещ на вас!

	Един сред тез пространства, избягнал от светът,
	на тез пустини неми понятен ми й гласът.
	Свидетели безсмъртни на векове минали,
	аз в тях чета, разбирам кат в някои скрижали
	на мирови преврати дълбоките следи
	и славата геройска на нашите деди.
	И в облаците, дето на върха там се трупат
	кат ято сиви орли, накацали въз трупът,
	аз видя сенки сродни и духове безчет,
	слезнали от небето за тоя долен свет.

	Пред мойте очи будни, пред моят ум крилат
	от призраци и мисли минува рой познат;
	миналите епохи с сегашната се срещат,
	събитйя стари, нови в едно се кадро смещат
	на робството при стона ехти лобедний звук,
	юнаци, мъченици ведно възкръсват тук:
	при Крума стои Ботев, при слепият Иваца
	е Левски, герой разпнат: при Симеона каца
	орелът руски; Гурко сьс Самуила там
	ведно летят и водят дружините насам…

	Оттук окото волно прегради не намира.
	Вселената пред мене покорно се простира.
	Душата гордо диша. От тия планини
	умът към нещо светло, голямо се стреми;
	и както тез могили без трънье и без храсти,
	душата ми е чиста от зависти и страсти
	и пълна с упоенье, забравя за светът,
	при туй величье нямо утихнува ядът,
	и само ветровете — възушни буйни орди,
	от връх на връх пренасят напевите си горди.

	Приветствувам ви сладко, далечни висини —
	Амбарице, Купено, в лазурни глъбини
	челата си забили безгласни великани,
	мен родствени и близки, със облаци венчани.
	Картините ви дивни познати са на мен,
	те спомени възбуждат свещени тоя ден
	за дни хвъркати, красни, кога с другари млади
	като сърни летяхме над бездни, водопади
	и от хълмите голи ветрищата със вой
	отнасяха кат плячка далеч калпака мой.

	Минаха веч години от туй щастливо време.
	Ала и днес духът ми, кат хвърля всяко бреме,
	крилат лети, играе в лазура и светлика
	над твоите обятья, о, планино велика!
	Аз жадно се опивам с безкрайния ти шир,
	с живителний ти въздух, с дълбокия ти мир,
	със твоят вид чудесни, със твойта дива хубост,
	със твоята свобода и девственост, и грубост,
	и кат орела диви — твой домакин крилат,
	аз гордо поглед хвърлям над всичкий долен свят.

	Дай ръка!

	От враждата безплодна и глуха
	уморени и двама сме веч,
	в нас сърцата внезапно се чуха
	и разбраха си топлата реч —
	Дай ръката — стисни мойта силно,
	наший жар да щадим, потърпи:
	пред нас бъдеще има обилно
	с бури грозни и светли борби.

	Светете, тихи небеса…

	Светете, тихи небеса,
	гори ти, утринно светило —
	във всяка капчица роса
	да блесне вашто лице мило!
	И ти, светилник на светото,
	на разума, и ти гори
	и всяка съвест озари,
	открий и пътя към доброто!

	Царят умря!

	Дочакахме тоз удар, о, горка участ наша!
	Посред бедите много ей нова пак беда.
	Имало да изпием и таз горчива чаша:
	изгубихме го царят, добрият си баща!

	Изгубихме светецът! Съдбата безпощадна
	ръката на злодея съюзник си избра!
	Великий император облян във кърви падна,
	кат Августа живя той, кат Цезаря умря.

	На страждущия — татко и ангел за войникът
	той мраз, примежди, скърби търпя за нас смирен
	сълзите си размеси с кръвта на мъченикът
	и мъките на всички делеше нощ и ден.

	Животат му верига от милости бе нови.
	Със всяко утро ново и нови добрини,
	тук правдата крепеше, там чупеше окови
	и готвеше Русил за славни сетнини.

	Но бясът на враждата, но демонът на злото
	на тия дни безценни положиха конец.
	Проклета таз десница, излязла из пъклото,
	която днес обагри най-славния венец!

	Закри се орлов поглед, веч хладно е челото,
	де чудната идея роди се и блесна,
	студена е ръката, що сееше доброто,
	и падналий подигна, и кривдата блъсна!

	И всяко честно сърце от скръб е разлюляно,
	и всичко, дето помни, надей се и страдай,
	от Северния полюс дори до Сан-Стефано
	един се стон разнасн, една душа ридай.

	И името не може земята да обнеме
	на царя-мъченика, на тоя дух-левент,
	вселената кой смая с делата си големи
	и цяла България дигна си монумент.

	Загина цар-спасител във мъки страховити!
	Славянский кръгозор го забули скръбен мрак!
	Тоз, кой на милиони обрисал бе сълзите,
	днес прави милиони да ги проливат пак.

	На бала


	Оркестърът високо гърми,
	блистателен, шумен е балът
	и млади, напети моми
	кат вихър се носят из залът.

	По техни лица, що цъфтят,
	румянец играй самовластно,
	сърцата им бърже туптят
	и дигат гърдите им страстно.

	А ази умислен, злочест
	в тоз блясък и шум — в теснотата,
	кат птичка из своя кафез,
	далеко летя със душата.

	Далеко, под друг небосвод,
	в край пълен със спомени, дето
	безумно разбих тоз живот,
	де аз си зарових сърцето.

	Играйте в тоз радостен час
	вий, млади, с цветя увенчани,
	шумът, радостта са за вас,
	светът е за вас обаянье.

	Кръвта ви от младост кипи,
	животът — тоз сън, мечта кратка —
	за вас е йощ ред веселби,
	за мен е веч страшна загадка!

	Среща

	Във живота сме жъртви и двама,
	по сляп случай се сбрахме, сближихме;
	иежду нази дълбока бе яма,
	ний безумно се в нея фърлихме.

	Ний не бяхме за щастье родени,
	чужди бяхме по дух, по сърцата,
	нашта свръзка бе знак за мьченье,
	тя бе присмех горчив на съдбата.

	Помня аз, о, душице злощастна,
	твойто първо и тайно страданье
	и борбата в сърце ти безгласна,
	що задуши туй гордо признанье.

	Нашта дружба била би по-къса
	и раздялата — лека, без горест,
	мойто сърце не щеше се къса,
	нито твойто да плаче от болест!

	Аз не щях да те любя безумно,
	нито ти да ме любиш и мъчиш,
	като трябало скоро, безшумно
	аз от теб, ти от мен да се лъчиш.

	Разделихме се. Мрачна далечност,
	време, бездни стоят между нази;
	ала сякам и самата вечност
	аз за тебе щъ, душо, прегази.

	Ала не!… Да те видя не смея!
	И напразно, защо да се мъча?
	Аз не могьл бих с теб да живея,
	ни отново от теб да се лъча.

	За любовта не говори…

	За любовта не говори
	и красотата не фали ми,
	огънят йоще ме гории
	и раните са нелечими.

	Със самий ад се запознах,
	изчерпах всичкото блаженство
	и йощ отрано разумях,
	че няма щастье, съвършенство.

	Разбит съм вече… нямам страст!
	За нови бури се не готва
	и равнодушно гледам аз
	къде да фърля вече котва.


	Звукове

	Звуци сладки до мен стигат
	в тоя нощни час свети
	и в душата ми повдигат
	цял ройсладостни мечти.

	Болно струните сърдечни
	тръпнат и изпущат вик,
	чудни спомени далечни
	жив изново взимат лик.

	О, млъкнете, звуци мили!
	Не намирам веч покой!
	Спят долове, спят могили-
	А аз плача, боже мой!



	Гълъби


	Гълъби невинни, бели,
	мили птички кръглооки,
	стига вий сте се въртели
	се над тез поля широки.

	Ах, трепнете крила леки,
	на възбог се издигнете,
	във пространствата далеки
	до небето приближете.

	До орелът се не вдига,
	дето бурята не ходи,
	де сал мисълта пристига
	и поетът нявга броди —

	Там далеч от вековете,
	от човеците, от мене
	мойта тайна отнесете
	в вечна пустота, забвенье —

	В някой ъгъл скрит небесен
	вий я, птички, заровете,
	в някой облак там отнесен
	моя демон оставете.

	Нека там се вечно лута
	сред ефира, сред зарите,
	непозната и нечута
	и в съседство със звездите.

	Нека тъне, нека плава,
	дор се в хаоса прахоса:
	на света се не вверява,
	в гроба ща я носа.


	Дъхът на пролетта


	Сладкий дъх на пролетта
	до нас иде вече,
	призракът на младостта
	трепти отдалече…

	Йоще клоните стърчат
	без цвят и без шума
	и дъбравите мълчат
	без песен, без дума.

	Планините в зимен сняг
	венчани са всички,
	равнината е без злак,
	въздухът без птички.

	Но духът на пролетта
	невидим се носи
	и надеждата света
	трепка ни с крило си.

	Ах, усещам я и аз
	пролетта прекрасна,
	чувам и аз нейний глас,
	макар и да гасна,

	макар че веч на света
	без радост се скитам,
	с зимите, не с пролетта
	години си считам;

	макар че цветята мен
	нищо ми не вричат
	и декември с май засмен
	в нищо не отличат.

	Скоро ще се разшумят
	долини, горички
	и цветя ще се явят
	ведно с лястовички.

	Ведро небе ще синей
	над златното слънце,
	под земя ще се засмей
	и малкото зрънце.

	Ах, усещам пролетта.
	пролетта омайна,
	под таз тиха дремота
	и хармонья тайна,

	под тоз топъл дъх свещен,
	що света опива,
	по туй сърце, дето в мен
	тъй силно се свива!…


	Оставете ме да плача


	I
	Ох, оставете ме тамо да ида,
	дето клетникът почива и дреме,
	тъжна му гробнина искам да вида,
	там ми олеква от тежкото бреме.

	Нека презрян и забравен да бъде,
	нека светът паметта му да хули:
	само бог може него да съди,
	ази простих… смъртта всичко забули.

	Ази простих и на гроба тревясал
	често убита, нещастна се влача.
	Моят живот е и той буренясал:
	ох, оставете ме там да поплача!

	II
	Помна го йоще… Та как да не помна?
	Нали го любех? Нали той люби ме?
	Ах, във света, дето ходех бездомна,
	с милост, с любов само той съживи ме.

	Кека му хората иьтят покоя
	с клетви безжалостни, с укори груби:
	в мен се омраза не буди към тоя,
	който бил знаел тъй много да люби.

	Пътя към гроба му не ми пречете,
	не се чудете, че помна, че тача,
	грешно го казвайте, срам го мислете,
	но оставете ме там да поплача!

	III
	Млада съм йоще, ала защо ли?
	Имам и сърце… Кому ли то тряба?
	Мене ме чакат едните неволи…
	Кой ще да стопли душата ми слаба?

	Моята прелест е плячка на нужди,
	в битка с живота се вече задушам:
	срещам усмихнато погледи чужди,
	думи притворни приказвам и слушам.

	А мойте гърди ще бият на всуе!
	Стонът ми никой сърца не докача…
	Гробът му само той може да чуе.
	Ох, оставете ме там да поплача!



	Зимна вечер


	Навън е вятър, тъмно, влажно.
	Дъждът плющи във нощний мрак
	и сякаш някой там челяк
	в прозореца ми блъска страшно.

	Стоя… Свеща печално клати
	и стреля пламък бледожълт.
	Кат гости тайни, непознати
	играят сенки по зидът.

	Що мисля? Моят дух блудящи
	незнайно някъде лети…
	Невярно сфанати мечти
	перото ми лениво дращи:

	ту думи тъмни и без связ,
	ту мисли бледни ил забавни,
	ил просто в драски своенравни
	душата си изливам аз.

	И нищо! А усекам нещо,
	че вдън душата ми живей
	и тегли се навън горещо
	в свободен стих да се излей.

	Желание ли то е тайно?
	Тъга ли скрита? Ил любов
	на мен слетяла от незнайно?
	Ил женски образ някой нов?

	Не, нищо веч ме не привлича.
	Любих аз много… Веч не щъ!
	Не, друго искам: аз ламтя
	за сърце — мене да обича!

	Но сърце жежко ни едно
	за мен в света не е туптяло:
	о да, едно бе, ала то
	да бий отдавна е престало…

	И тъвжно аз с бездушен взор
	следя за сенките бездушни
	и с тез хартии равнодушни
	безгласен водя разговор.

	А как желал би, как жаднея
	тук с друга любяща душа
	шума да слушам на дъжда
	и свойта да споделям с нея!



	Казват, че небето ясно…


	Казват, че небето ясно,
	слънце, пролет и цветя
	вливали в сърцето страстно
	балсама на радостта.

		Но аз бягам от светлика,
	красотата мразя аз,
	всичко, що: люби! ми вика,
	плаши ме със своя глас!

		Язвата ми кат жарава
	във сърцето ми пламти,
	времето я съжалява
	и пространството люти.



	Млад съм аз, бях горд и силен…


	Млад съм аз, бях горд и силен.
	Бях, и неотдавна, да.
	Моят дух горещ, окрилен
	не предвиждаше беда.

		Помна как в вълните бързи
	плувах весело, без страх,
	помна как с ония сълзи
	смело аз се подиграх!

		Помна, о, душа страдална,
	твойте стонове, молби,
	твойта клетва, реч фатална —
	твойта страшна реч: люби!

		Тя звучи, звучи и вече
	пред мен свети като жар,
	както огнените речи, що
	прочете Валтазар!



	Кой би могъл мен в сърцето…


	Кой би могъл мен в сърцето
	пламъка да угаси?
	С хлад небесен от небето
	малко да ме нароси?

		Дружбата? Ох, тя не знае…
	И да знай, не би могла.
	Разумът ли? Колко трае
	лъчът в бурната мъгла?

		Любовта? Но то не става!
	Аз да турям, нямам мощ
	въглен жив във суха плява,
	в вехта рана остър нож.



	Идол чудни, идол страшни…


	Идол чудни, идол страшни,
	колко пъти те сломих
	и пред твоите части прашни
	аз чело си пак склоних!

		Из прахът, във кой без слава
	гордостта ми те свали,
	твоят призрак пак въстава
	и от мен се не дели.

		Той умът ми занимава,
	тои в душата ми цари,
	той сънят ми населява,
	гали, души ме, гори!…



	Мила момне


	Мила момне, спиш ли ти?
		Твойто сърце спи ли?
	Знай ли вече да тупти…
		От любов гори ли?

	Люби, люби!… Що стоиш?
		Младостта е скъпа,
	днес е пролет, утре, виж,
		зимата настъпа.

	Що е небе без звезди?
		Без дъх що е роза?
	И моминските гърди
		без любов защо са?

	Люби! Люби! Дор е май.
		Чуй, славеят пее!
	Люби, охкай и мечтай!
		Животът спане е.

	Любовта е златен сън,
		който мъчи, пали;
	който е любил с огън,
		той само живял е!



	Сантиментална разходка по Европа


	Нека да оставя за една минута
	нашта румелийска столнина прочута.
	Искам да се дигна мислено, с духът
	горе в небесата, из синята твърд
	и яхнал на моита фантазия лека,
	да се впусна вихром в разходка далека
	из тайните горни ефирни вълни
	и да обиходя всичките страни
	от Волга до Таго, планински ил плоски,
	и то nota bene съвсем без разноски.
	Всичко, щото видя, вярно ще предам,
	тяхната природа ще опиша вам
	и за да не бъде разказът ми гол,
	аз ще го поръся… с атическа сол.

	Ето ме възлизам в простора въздушен
	на мойта фантазйя, на ветра послушен.
	Птичетата малки, като доближат
	чудовище ново, бягат и цвърчат.
	Аз бърже се нося над гори, долини,
	Монблан — великанът, малък ми се чини,
	Дунавът е бара, Одер се люлей
	в пределите, дето бирата се лей.
	Кой е тоя старец в държавата осма
	с глава увенчана само със три косма,
	с увиснали вежди, с сърдито чело,
	което предсказва нещо недобро?!
	Той се е замислил кат някой художник
	или кат оракул въз своя триножник
	и всички съседи със напрегнат взор
	чакат, за да чуят някой приговор.

	Една тъмна дума, една повеч бръчка
	на чело му дигат страх, тревоги, глъчка.
	Неговите чада две са в тоя мир:
	немското единство и военний мир.

	Напред! Ей ме вече във земята мила,
	що света е сявга с чудеса дивила,
	що на вси народи служи за модел
	и от чийто красен, плодовит предел
	идат ни обилно, кат дар от небето,
	се идеи нови и шампоанско вето.
	във нейния център — новий Вавилон,
	на модите люлка, на грацийте — трон,
	Содом, рай и пъкъл, и вертеп развратен,
	за всичките впрочем магнит непонятен —
	в тоз център единствен, в шумът и мирът
	великите мисли поникват, растът
	и форма добиват и уцлашват века.
	Там най-първо чу се гласът на човека,
	там топорът първен удари със бяс
	в самият й корен тиранската власт.
	Там викът: „Свобода!“ пръв път се разнесе!
	Бухтя революция, марселеза пе се
	и летя кат бясна — крилат херувим —
	през битките страшни, в победния дим!
	Там наголемяха цял ред великани:
	Волтери — пророци, Дантони заклани
	и Бонапарт грозний, бог на гръм и страх!
	Исторйята йоще трепери от тях!

	Кой е този остров, потопен в морета
	и пълен с машини, с пари, с колелета?
	В мъглата му вечна Джон Бул е запрян,
	той от вси народи получава дан.
	Бомбай, Суец, Малта, Гибралтар, Канада
	са верига яка, с коя света влада.
	Неговият идол от край и до днес
	носи страшно име: хладний интерес.
	Ирландия бедна, Индия богата
	на тоз идол тежък пъшкат под ногата.
	А там — в един ъгъл стои дипломат
	и пише романи. Той ми е познат.
	Неговата слава далеч се е чула;
	потомък на Юда, брат на Велзевула,
	на злината гений, на лъжата жрец,
	граф и лорд англййскй, изверг н подлец
	и комуто ние отсред Румелия
	пращаме му свойта вечна проклетия!

	Но ей силен вятьр тласна ме назад
	към мътната Нева. Аз усетих хлад.
	Пред мен се простира страна безконечна,
	кат морето равна, кат небето вечна.
	Нозете й крепки Черно море мий,
	челото й голо в полюса се крий.
	Империя страшна, що в себе обзима
	гори, моря, степи, есен, лято, зима,
	язици, народн, вери чудна смес,
	всичките степени на людский прогрес,
	от приветний русин до остяка диви,
	от тъмний грузинец до чухонът сиви,
	де реките сини мязат на моря,
	де нощите грее чужда нам заря.
	На туй царство днес е Петербург вратата,
	де животът блика, хьлта светлината:
	Москва му е пъпът, центърът далек,
	де всякой вик стига и намира ек,
	дето старий Кремъл, паметник свещенни,
	в чийто зид разби се Бонапарт надменни,
	завет велик пази под гордий си свод.
	Там се чува пулсът на руский народ.
	Кога тя й готова, сичко е готово,
	там се произнесе великото слово.
	Но коя е тая страна, пълна с студ.
	дето ме пренася летежът ми луд,
	продупчена с блата, с реки и с фиорди,
	с моря окръжена и с китове горди?
	Стихийте са тука в постоянен бой.
	Ветри на нощите не дават покой,
	зимите са дълги, ледът се не пука,
	затова да бягам, че измръзнах тука.

	На юг, на юг фъркам! Минувам Берлин
	и Полша тъжовна — паднал исполин,
	и Австрия стара, сбърчена кокетка,
	по коварство славна, по лукавство редка!
	Минувам Швейцарйя, щастлива страна,
	през нейните горди, снежни рамена,
	Унтервалден хладний и мирна Женева,
	коя се огледва кат в извора дева.
	Ето Пиринейте! Слънцето пече.
	Топлик ароматен в въздуха тече.
	Поздрав ти проваждам, Шпанио прекрасна,
	тъмна кат легенда, кат вакханка страстна,
	люлка на светото ауто-да-фе.
	В теб расте Лойола, Фигаро живе.
	Твойто мурго чело увенчаха с лаври
	рицари, попове, поети и маври.
	Едно време ти бе първа на светът,
	към един свят новий ти отвори път.
	Любя твойта слава, твойта горда бедност
	на щерките твои хубавата бледност,
	твоята Алхамбра, див Екскуриал,
	отде света плашал твоя страшен крал;
	твойте танци кръшни, хаванеза страстна,
	заради кйято нашта младеж ясна
	всяка вечер тича в „Люксембург“ кат бясна.

	Средиземно море! От мене поклон!
	Тихо плувам вече в твоя небосклон,
	твоят шир лазурен, простор необятен
	уливат духа ми с възторг непонятен.
	Ето видя вече в хоризонта син
	Везувий спокойно дими кат комин.
	Южното диханье кръвта ми съгрява,
	на мойта фантазйя крила свежи дава.
	Ето ги горите! Ето го брегът!
	Красните долини разкошно цъфтят.
	Под тия класични тихи небосклони
	Рафаел чъртайше дивни си мадони;
	тук пееше Тасо своя химн висок;
	тука Данте — гений мрачен и дълбок,
	посред рая земни описваше ада!
	В таз земя антична, ала вечно млада,
	там на един остров е героят стар
	който вля в сърцата за свобода жар,
	който с остра сабя и горещб слово
	на Италйя даде призвание ново.
	А там — в остарелий, глухи Ватикан,
	стои старец мрачен — плешив истукан,
	на принципи светли веч немощен враг
	останка печална от рухналий мрак.

	Но мойта фантазйя, лека и блудяща,
	на брегове други бърже ме изважда.
	Ето ме в Елада! Видя и Парнас.
	(Но сега мързи ме там да слазям аз),
	ето таз земица, що обезпокои
	вселената нявга с богове, с герои
	и с лъжи прекрасни света наводни,
	и мозъци много сладко затъмни.
	……………………………………………
	Бърже ме отнасят леки ми крила
	далеч от светата Елинска земя.

	Кой е този болен, легнал при Босфорът?
	Докторте не знаят какво да го сторат?
	Пак за ампутацйя фащат да говорат.
	Но южният вятър тласна ме напред
	и към север тикна бързий ми полет.
	Ето пак здрависвам Емус горделиви
	и Марица синя в полята родливи
	кат градина райска проснати под мен!
	В песните ми тръпне техний лик засмен!
	Пловдив! Пловдив! Ето трите му могили —
	сред полето равно легнали камили —
	и аз беден пътник, морен пилигрим,
	с радост пак му гледам синкавия дим.
	Ето веч пристигам в столицата наша!
	Тя е пак самата! Пак е тая каша
	от язици, вери и наций безчет,
	от които няма ни образ, ни цвет;
	със свойте лантерни, балове, венгери,
	от които вечер въздухът трепери,
	със свойте интриги, калове, вони,
	що Марица цяла не може уми,
	с мойто тихо гняздо и скромен подслон
	и — мила съседка на срещний балкон.


	Епитафия


	Лорд Биконсфилд умря,
	изчезна в тъмний мрак
	и всичко честно се засмя
	от Лондра до Батак.



	Практически человек


	Недейте прави толкоз гръм,
		не ме корете строго,
	каквото имам, щото съм,
	на себе го дължа, ей богу.

	Аз чедо съм на моя век,
		можах добре да го изуча
	и като умен человек
	найдох на щастието ключа.

	Наистина, не бях всегда
		със съвест скрупульозна;
	но пълний джоб не е бед,
	а бедността е само грозна.

	Какво да сторя, брате мой?
		Човек съм: ям и шия,
	обичам дом, жена, покой
		и мразя сюрмашия.

	В света аз практика сторих:
	лъгах, печелях, зимах,
	сто роли ази промених
	и сто начала имах.

	Любих, мразих по сметка аз,
	клеветях тайно, фалях явно,
	пълзях пред всяк кумирр и власт,
	навождах си врата безславно.

	На богаташите бях раб
	и никой случайно не пропущах,
	и вещо слабий си кораб
		по вятъра само пущах.

	Опитах всичко, бърках вред,
	писах и в стихове, и в проза,
	във всяко дело, слово, ред
	от подлост гужадах малко доза.

	Така се дигнах аз, така,
	не съм лапал кат вази ветър,
	у мен бе всичко под ръка
	и имаше си raison d’etre.



	Дипломираните



	Non, d’aucune chevalerie
	Je n’ai le brevet sur velin.
	Je ne sais qu’aimer ma patrie,
	Je suis vilain et tres vilain.
	Beranger


	Да, господа, така, невежествен съм аз!
	Не съм достоен, знам, да бъда между вас.
	Злочест съм аз, уви, че в мойта младост трома
	кат вази не грабнах поне една диплома,
	за да блеща всегда с таз книга-талисман,
	що ректор някой си небрежно ми надраска,
	и с нея да вървя надменен, горд, засмян,
	и да ми служи тя за було и за маска
	на всичко, всичко, що бездарно, тъмно, зло,
	природата тури под моето чело
	и кат разковник скъп към щастье да ме води
	през всичките врати и служби, и доходи.
	Наистина, простак, невежествен съм аз,
	не съм прахосал част от мойта пролет тъмна
	да свърша някой курс и някой още клас,
	да мога по-подир със право аз да гръмна:
	„Коленичете вси, и малък, и голям!
	При вас спасител същ и гений днес довтаса!
	Аз чел сам Блунчли; Фохт и Кант и — Дарвин сам
	в главата ми стоят; другар ми е Бентам,
	учил съм даже таблиците на Лапласа!“

	О, не, не съм учен и в ваший горд разряд,
	кат мен невежа път не може си пробие,
	туй казвах си го аз, казахте го и вие.
	Аз прост съм человек и сам съм виноват!
	Кат вази не успях, завършил факултетя,
	кат бомба таз страна да стрелна, да връхлетя
	и от обскурна твар — без подвизи, без труд,
	богат да стана в три дни — във четире — прочут!
	(Страната туй дължи на мойта свяст висока);
	и по каприза свой съдбата й безока
	да поведа без страх в каквато щъ посока.

	Аз нямам право днес кат вас да съм хлевуст.
	Оскъден съм сега от знания дълбоки,
	на книгите не знам названйята изуст,
	за слава нямам аз претенции високи.

	Аз бедно съм дете на естеството днес,
	кумирът ми е друг, не ваший интерес.
	Аз малко се учих и малко ази чина.
	Не съм донесъл плод от никоя чужбина.
	Под тоя небосвод родих се и раснах
	и само тоз въздух отечествен дишах,
	и — саморасляк див — на тая почва дива
	намирах си храна и пиях струя жива.
	Навикнах йоще млад да вярвам в честността,
	да мисля, че у нас към ближний любовта,
	съзнаньето в дълга, полетът към зората,
	към правдата света, към зракът, към борбата
	готовността за все: за жъртви, за беди,
	когато се касай за работи свети —
	неща, излишни вам и много редки тука —
	за мене са поне най-красната наука!

	Таз книга четох аз. Не мога като вас
	с загадъчен диплом звездите днес да свалям
	и с гръмки имена аз мойто да разфалям,
	да казвам, що знам аз, а не какво съм аз.

	А имам йоще таз наивност във светът
	да мисля, че сърцето тряба при умът,
	че нашият кумир не състои в златото,
	че можем, ако щем, и без скрепен диплом
	да бъдеме добри и честни мълчишком.
	Доброто аз не правя, но верувам в доброто.
	Далеч е идеалът, но аз го гоня пак.
	Аз слаб съм и неук, но пак се сещам як
	и трудя се безспир на всякой, който чува
	и търси красното с приветливо лице,
	туй слово да предам, що в моето сърце
	природата го вдъхва и господ го диктува.

	Така е, господа. Блестещият диплом
	не може днес да е, по моя разум хром,
	мерило и аршин на нашата полезност
	и несъмненен знак за несъмнена честност.
	Примери мога да, и не един, не два,
	че без диплом гръмлив, без шум и без слова
	мнозина братя вън от учената класа
	и без да са поне слушали за Лапласа,
	умяха с своя труд, заслуги и талент
	да си въздигнат в нас нетленен монумент.
	И тоз хартиен къс, челото ви що киче,
	не може ви преда сан по-друг, по-висок
	и на забвеньето от червяка жесток
	не може ви спаси във гроба ви дълбок.
	Защото изворът на всякое величье
	във дарбата стои, не в външното отличье
	и славните мечти в сърцето ни цъфтят,
	и само оттам могат високо да летят.
	И Левски беше прост. Черковният канон
	бе всичкият му курс. А вижте как грей он?
	И Ботев, тоз герой, тоз мрачния певец,
	и без диплом умря в Балкана кат борец.



	Нощ


	Луната свети
	тихо отгоре,
	корабът плува
	по синьо море.

		Песен оглася
	тез пущинаци
	и ме възнася:
		пейте, моряци!

	* * *
	Вълните гладки,
	кат огледало,
	в сънища сладки
	всичко заспало.
		Небето плува
	в светлите бездни,
	Морфей царува:
		пейте, любезни!

	* * *
	В таз нощ кристална,
		някъде в бденье
	душа печална
	мисли за мене,
		бури бълнува
	и мен — в чужбина
	тя споменува:
		пейте, дружина!



	По морето


	Вълни, къде търчите?
		— Във безкрайността.
	О, дни, къде летите?
		— Се във вечността.
	Къде ти, облак, плуваш?
		— Във синий ефир.
	Орел, за де пътуваш?
		— За горния мир.
	А ти, любов? — Към бога.
		Ти, радост? — Не знам.
	Надеждо, ти? — Не мога
		ответ да ти дам.
	А ти кога ще тръгнеш,
		скръб! — гостенко зла?
	Фръкни! Защо не фръкнеш?
		— Аз нямам крила!



	Да фръкнем, душо, да фръкнем


	Да фръкнем, душо, да фръкнем,
	да фръкнем горе в небето,
	за нас е чужда земята,
	за нас е тъмно морето.

	Нали се тамо изчезват
	въздишки, шумове земни?
	Да фръкнем, душо: небето
	тъгата наша ще земне.



	Морски зефир


	Зефире приятни, ти вечно кръстосваш
		просторите морски безкрайни,
	отдека тоз хлад благовонни доносваш —
		тез стонове, песни омайни?

	— Хладът упоителни взех от морето,
		от страстний възток — аромата,
	ефирната песен приех от небето,
		въздишките взех от земята.



	Олимп


	Олимп, де твойта слава?
	Де твойте богове?
	Зевс веч се не вестява
	по тия върхове;

	не фърля мълний бесни
	въз трепетния свет
	и своя хор небесни
	не свиква на съвет.

	И дремеш ти в почивка
	велик, безгласен, гол,
	под бяла си покривка,
	кат овдовял престол.



	Мраморно море


	Бездната

	Мойто дъно не измери
	никой ум, ни око.
	Глас

	Може би едното сърце
	да е по-дълбоко.



	Рало и лодка


	Рало
	Аз браздя полята,
	дигам нива злата.
	Лодка
	Аз вълните поря,
	с ветрове се боря.
	Рало
	Родните полени
	мили са за мене.
	Лодка
	Мойта скорост гони
	други небосклони.
	Рало
	В мирните долини
	моят век ще мине
	Лодка
	В бурите опасни
	мойта младост расне.
	Рало
	Бури аз не зная,
	нито ги желая.
	Лодка
	Сред борби, премежди
	черпя мощ, надежди…
	Рало
	Ази давам здраве
	и тела корави.
	Лодка
	Аз пък давам сили
	и души със криле.
	Рало
	Планини снопове
	от земя дан зимам.
	Лодка
	На Колхиди нови
	ключа ази имам.
	Рало
	Ази пъпля бавно,
	но съм вседържавно.
	Лодка
	Картаген, Тир, Троя
	аз руша и строя.
	Рало
	Цяло земно лице
	във наследство имам.
	Лодка
	Ази за граници
	небесата зимам.


	Фар


	Звезда ли в ниский свод блещука там?
	Огнец ли е накладен от овчарят?
	Блуждаещ пламък ли се мярка там?
	Кандило ли е в някой пусти храм?
			— Другари! То е фарът!

	Нощта е черна, мракът е дълбок
	като душа, останала без вяра.
	Корабът плува в хаоса широк,
	но пътя му е тъмен като рог,
			блещука само фара.

	Ту скрий се той зад някой черен бряг,
	ту пак се мерне, весел и приятен,
	душа тъмнее, щом потъне в мрак,
	окото светва, щом той блесне пак,
			по-мил, по-благодатен.

	Надеждо, фар във мрачния живот!
	Лампадо, що блещиш в душата слаба,
	компас, звезда, божествен ръковод;
	огрявай в мрак и в буря моя ход —
			свети му на кораба.



	Морска скала


	Завиждам ти, гранит вековен:
	с вълните вечно имаш бой,
	но пак си тих и хладнокръвен
	пред техний плясък, шум и вой.

	Цалувките им са нахалост,
	зъбът им те не ощърби,
	а мойто сърце всяка жалост
	и всяка радост го хаби…

	— Мълчи — каза гранитът леден, —
	аз имам същата съдба:
	вникни: и ази съм подеден
	от безконечната борба!



	Егейско море


	Над тез пространства мълчаливи
	духът на старината вей.
	Не, божествата пак са живи
	и култът им и днес живей.

	Във дън морето, в глъбините,
	Нептун стои в палата свой,
	найади плуват по вълните,
	над тях — зефири светъл рой.

	Талаз ли плесне — туй е песен
	от някоя сирена пак,
	завей ли вятър — Еол, бесен,
	на бурите подава знак.

	Платно ли в морский шир се белне —
	цар някой древен плува там,
	делфин ли лъскав тук се стрелне,
	Тритон показува се нам.

	Корабе, спри! На Аполона
	там виждам храма — аз съм жрец:
	до мраморната му колона
	ще сложа дафинов венец.



	Калопуло


	Дайте ми тоз остров
	с дивите гранити,
	аз ще го направя
	царство на мечтите.

	Аз ще го напълня
	с дъбрави, с градини,
	с кристални потоци,
	с нимфи и богини.

	В горите ще пусна
	тихите дриади,
	из вълните сини
	ще викам найади.

	Там гости ще имам
	и грацийте мили,
	край мене ще фъркат
	силфи лекокрили.

	И нежните музи
	няма да забрава —
	и олтар ще дигна
	за тяхната слава.

	Може да пропусна
	и Диана луда…
	Само на лимана
	Цербери ще гуда —

	два Цербера страшни —
	входа за да пазят,
	та никакви грижи
	тамо да не влазят.

	Дайте ми тоз остров,
	за да го засела,
	чудеса ще стори
	мойта мисъл смела!

	Но нощта неверна
	спуща свойто було
	и корабът бяга…
	Сбогом, Калапуло!



	Партенон


	Фидий някога издяла
	Аполону тука трон
	и Елада, с трепет, цяла
	поклони се в Партенон.
	Аполон ни веч остави,
	пуст и глух е Партенон —
	а вселената днес прави
	на художника поклон.



	Байрон


	Безсвъртен син на мрачний Албион,
		певец на Хайде, на Джаура,
	под тоз класичен гръцки небосклон
		заспа душа ти — вечна бура.

	По суша, по море ти мир нема,
		упит от слава и от злоба;
	ти с бурна песен в тоя свят мина.
		Кажи, спокоен ли си в гроба?

	Отдавна в твоя лоб, де гений грял,
		подземни черви се въвряха…
	По-люти бяха червите без жал,
		кои приживе те гризяха.

	Ти много идоли вдига, ломи…
		последний викаха — свобода!
	Заспа, а твойто име се гърми
		на Омира под небосвода.



	Ековете


	Скиталец беден по светът,
	аз не намерих никой път
	душа — душа си да излея,
	да кажа за какво копнея
	без колебанье и без страх:
	тук укор вдигнах, тамо смях.
	И злобна ярост ме връхлете,
	и викнах: „Вий, кои без жал
	убихте моя идеал
	и моя бог, да сте проклети!“

	Но чух там отзив: „Клетий! Клетий!“

	II

	Отидох в тъмните гори:
	„На вас, извиках, поне мога
	да изповядам, кат на бога,
	пожара, дето в мен гори.
	В мен има демон, демон страшни:
	аз искам щастие, но то
	не е ни в корист, ни в злато,
	ни в мир, ни в радости домашни…
	Аз друго търся, като луд,
	но страх ме е да бъда чут:
	Аз искам: слава, слава, слава!“

	И екът рече: „Лава… лава!“

	III

	Бегах в задрямалия дор
	и рекох: „Слушай мойта бол!
	Аз мрачен сьм, но ощ съм млад,
	в мен злото всичко не погуби,
	аз търся в тоя красен свят
	душа да любя — да ме люби,
	душа, но чиста от разврат,
	душа без маска, без преструвка,
	що дава нектара без яд
	и на гореща си целувка
	не туря никаква цена…
	За таз душа, душа една,
	бленувам, мисля и лудея.“

	Но екът рече: „Де я?… Де я?…“

	IV

	В усои страшни се найдох,
	де вятър даже не дохажда:
	„Усои диви, аз дойдох
	със мойта мъка, с мойта жажда.
	Вий нямате ли у нас кът
	затулен, таен от светът,
	къде поетът да отдъхне,
	да найде тишина и мир,
	къде сърце му да заглъхне —
	да няма струни, ни кумир, —
	където бремето да снема?“

	И аз чух отзив: „Нема!… Нема!…“

	V

	Дойдох в пространното море,
	де нищо не цъфти, не мре.
	„Море! Вълни! Стихия, вечност!
	Дълбоки бездни, безконечност!
	Кажете ми: Що е живот?
	Що е човек? И кой го праща
	в света за мъки, скръб и пот?
	Защо той мре, защо се ражда?
	Къде е висшата му цел?
	Дали в задгробния предел?
	Или в борбите на живота?
	Или на страстите в хомота?
	Защо е той — безсилн роб —
	от люлката до самий: гроб
	проклет за битка непрестайна?“

	Морето рече: „Тайна!… Тайна!…“


	Славянският звук



	На една руска пътешественица в парахода


	По гладкий шир на Йонийското море
	шумящ парахода талазите пори.
			Как чуден е тук
			славянският звук!

	Лазурен и чист грей над нас небосклонът.
	Кораба делфините весело гонят.
			Как хубав е тук
			славянският звук!

	Далеч се синее свещена Елада.
	Душата вкушава поезия млада.
			Как сладък е тук
			славянският звук!

	Веч бряг се не вижда, ни облак, ни суша.
	едната хармония морска се слуша.
			Как страстен е тук
			славянският звук!


	Поете мой, кое най-бързо бяга тука?
	Еленът ли, ил силният орел?
	Ил вятърът, ил бурята, ил звука?
	Или куршумът — къмто свойта цел?

	Или светкавицата побесняла?
	Гръмовний шип ли? Злите ли вълни?
	Кометата ли луда пощръкляла?
	— Госпожо, най-щастливите ни дни.


	Над морските вълни сънувах…


	Над морските вълни сънувах.
	Ужасен бе сънят ми там:
	в морето бурливо бях пропаднал
	и борех се с вълните сам.

	Когато се сепнах — всичко мирно:
	вълните спят, въздухът тих,
	но в океана на живота
	борбата аз си продължих.


	Мечтание



	Умри, заспи!
	Шекспир


	Корабът плува. Тихо
	и гладко е морето.
	Спокойно, сладострастно
	се къпе там небето.

	Как вика ме и мене
	таз бездна позлатена,
	кат страстните обятйя
	на някоя сирена!

	Какво? Ако се фърля?
	Един миг на решенье —
	и всичкото се свърша:
	тегла, вражди, мъченье.

	Един миг само тряба
	да мина в тиха вечност,
	от тоя свят на битки
	в задгробната безпечност.

	А после? Нека цял свят
	живота да празнува,
	глупешкия му крясък
	прахът ми не ще чува.

	Не щъ да знам що мисли,
	що радва, ил гризе го;
	за мене той е нищо,
	като и аз за него.

	О да, ще има някой
	да спомни мойте кости
	и даже да продума
	небрежно: „Бог да прости!“

	А други — те са много —
	ще кажат думи прави:
	„Клетникът, веч загина —
	и харно той направи!“

	Ами ония, дето
	любих и ме любиха
	и с нектар смъртоносен
	душата ми поиха?

	Те няма да угадят
	конеца ми безславен,
	та и да чуят — нищо:
	отдавна съм забравен!

	Уви, едните само
	душмани не забравят
	и моят свършек мрачен
	високо ще прославят.

	Ще викнат те с въздишка:
	„Умря в цветуща младост!“
	И с траур ще забулят
	зле скритата си радост.

	Да, може да заслужа
	от тях и панегирик,
	или жестокий присмех
	на някой див сатирик —

	да каже духовито:
	„Гордей се, неразбрани!
	Пръв път полезен ставаш —
	ти фоките нахрани!“

	Едно сърце ще само
	смъртта ми да оплаче
	и траура до гроба
	безумно ще да влачи…

	Но тихи са вълните,
	и гладки, и безкрайни,
	и гаче ме приканят
	със гласове омайни:

	„Любезний, що ни гледаш?
	Що бърчиш тъй чело си?
	У нас се крий решенье
	на всичките въпроси.

	Един миг, едно сбогом
	на красната природа!
	Един миг! — И почивка.
	Един миг! — И свобода!“

	Параход „Florio“



	Резони на историята и на правото
	Разговор в солунското пристанище


	За Македония бе дума,
	за тая българска страна.
	Учений елин не на глума
	с мен почна истинска война.

	— Как може туй? — викна, застена. —
	Земята славна, що роди
	велики елински деди:
	най Александра, Демостена?

	— Приятелю — казах му там, —
	велика слава е ваша
	и нямам смисъл да я крам,
	но… Македония е наша!

	— Как ваша? — викна гордий син
	на горделивата Елада,
	и ми забъбра дамаскин
	зарад Колхида, за Троада,

	— Във старо време, каза с жар,
	колоний гръцки вред цъфтяха,
	от Понт Евксин до Гибралтар
	морята нам покорни бяха.

	— Приятелю, и туй го знам:
	велика славата е ваша, и старий
	свят се пада вам,
	но… Македония е наша!

	— Що значи туй? Какъв кураж!
	Това на варварство мирише!
	Казах ти не веднъж и дваж,
	че Иродот за вас не пише.

	Какво сте вий при нази днес?
	А Омир, Платон, а Софокъл?
	А Леонид? А Темистокъл?
	А Фидиас? А Периклес?

	— Приятелю, земята ваша
	раждала гении тогаз,
	туй знам го йощ от първий клас,
	но… Македония е наша!


	Що е душата на поета?


	Що е душата на поета?
	Опната звънлива струна,
	що от нищо затрептява,
	на всяк удар и фъртуна
	с една песен отвещава.


	Италия


	Поклон, Италийо щастлива,
	поклон, земя на небесата,
	земя на песнята звънлива,
	на гения, на красотата;

	земя на вечните поети,
	на Тасо, Данте, на Петрарка;
	земя на нежните сонети —
	на любовта безумна, жарка.

	Поклон, Италийо! Далеч е
	брегът ти весел, старославен,
	душата ми при теб е вече —
	корабний бяг е твърде бавен.

	Хвърча из твойте Апенини
	и над Везувий, който пуши,
	над твоите дворци, руини,
	моря и езера, и суши…

	Аз, волно чедо на Балкана,
	кат бръз орел из небосвода,
	на гости ида ти с пияна
	душа от въздух и свобода.

	Аз ида в тебе с много здраве
	от наште небосклони сини,
	от нашът Емус снежноглави
	и чудни розови долини.

	Българйя те здрависва. Тя е
	покрита с майски си одежди,
	кат теб блещи, кат теб сияе
	с цветя и с песни, и с надежди.

	Корабе, плувай, занеси ма
	там, дето зрей лимонът златни,
	там, де поезйя вечна има
	под небосклони благодатни!



	Филаделфия


	В Неапол хубавий приеха ни отлично.
	Гостилникът във фрак, със ганти, с почитанье
	какви, отде сме най-любезно ни попита:
	в регистра пожела да впише имена ни.

	„От Филипополи!“ — казах му равнодушно.
	— От Филаделфия? — Segnore, извинете:
	от Филипополи! — Voi Siete americani?
	— Не, българи сме ний! Да, българи сме, клетий!

	Аз станах вир-вода, доде да му разправя
	за нашата земя, народност и Балкани…
	Най-после, убеден, гостилникът излезе,
	като мълвеше пак: „Si, si, americani“.

	Неапол, 1884



	Везувий


	Във свойта черна ризница от лава,
	сърдит край синьото море, един,
	стърчи Везувий — мрачен исполин,
	и с гъстък дъх небето замъглява.

	Помпея, Херкулан и Стабий спят
	в нозе му кат изринати скелети,
	отпреж морето пей, шуми и свети,
	а окол — миртови гори шептят.

	Настане нощ, природа занемява,
	гори заспят, море сумти едвам,
	а старий исполин, се буден там,
	със огнен дъх небето осветлява.



	Целувката на Юда
	Пред картината на Страшния съд


	Кога безумний Юда на връвта увисна,
	из тъмний ад на огнени крила
	чер демон прилетя — от радост писна
	и грозний труп блъсна и разлюля.

	Па взе го за връвта и в ада скочи,
	в пламтещето го езеро цопна,
	де жупел ври и смрадна пяна клочи;
	месо се пържи, кожата капна…

	Тогаз ужасний адски цар, в полуда,
	изсмя се бясно, с рев преграбчи Юда
	и върна му по черните уста
	целувката, що оскверни Христа.

	Рим, 1883



	Неаполският залив


	Прекрасно си нощем, Неаполско море,
		когато зефирът завей
	и твоите сини, кристални простори
		луната със злато залей.

	Обичам чаровната нощна разходка
		по твойте заспали вълни —
	да гледам Везувий от леката лодка
		как в звездното небе дими;

	ил — спящий Неапол под твойте милувки,
		ил мъртвий помпейски форум,
	и с някоя апса звънливи цалувки
		да роним със сладкий ти шум.

	Неапол, май 1884



	Comme mi e odorando
	Песен на неаполитанска цветарка


	Аз съм гиздава цветарка,
	Каролина ме наричат,
	със цветята аз живея
	и цветята ми приличат
		Come mi e odorando.

	Минувачо, купи китка
	от трендафили засмени,
	аз сама я помирисах —
	тя мирише като мене:
		Come mi e odorando.

	Завтъкни я и помни ме,
	аз съм bella Каролина,
	тая заран аз набрах я
	росна в нашата градина:
		Come mi e odorando.



	Джованина


	Налей, моя bella,
	мургава девица,
	отдека си взела
	туй страстното лице?

	Слънцето ли твойта
	пламенност създаде?
	Морето ли свойта
	игривост ти даде?

	Налей, Джованино,
	вакханко, наливай,
	разпаляй ме с вино,
	с очи ме упивай.

	Дай да чукнем, мила,
	звънливите чаши,
	дай, да влейм жар, сила
	във гърдите наши!…

	Животът е скучен:
	пей, лудувай, викай,
	на тоз език звучен
	ти ми чуруликай!

	Кат туй сладко вино
	сладък е, вакханко,
	налей, Джованино,
	пей, неаполитанко!



	В Помпея


	Палатите са глухи,
	форумът не гърми,
	във мраморните бани
	чучурът не шуми.

	Кумирите сломени
	преглупаво стърчат,
	из улиците пусти
	столетията спят.

	„Segnore, ей Помпея,
	излязла из прахът —
	велика епопея
	на слава и на смрът!

	Туй Августовий трон е,
	а туй — Дианин храм“,
	добрият чичероне
	мълвеше вещо нам.

	„Приятелю, продумах
	(но без да бъда чут),
	тук нищо ме не чуди,
	не си задавай труд.

	Развалини, гробове
	пръв път ли виждам аз?
	И в мен една Помпея
	таи се тоя час.

	И в мойте гърди крий се
	цял свят, що вдъхва страх:
	олтари запустяли
	и идоли във прах.

	Но те под ключ са вечно,
	в дълбока тъмнина,
	и никой чичероне
	не може ги узна!“



	Статуята на Мойсея



	Parla!
	Mic. Ang.


	Кога великият художник римски
	вълшебно мъртвий мрамор оживи
	и на Мойсея ликът исполински
	пред него горд и страшен се яви,

	той впи очи в грамадното си дяло:
	„О, камък! В теб си геният излях,
	аз образ дадох ти, и кръв, и тяло,
	вдъхнах ти мисъл и душа ти влях.

	Творец съм твой, и бог, и се гордея!“
	И, блед, настръхнал, полудял дори,
	той грабна чука и блъсна Мойсея
	в коляното, кат викна: „Говори!“

	Рим



	Колизей



	Panem et circenses


	„Игри и хляб! Игри и хляб!“
		Крещи великата тълпа.
	Търчат: патриций, цезар, раб —
		на кървавата веселба.

	Гърми огромний Колизей
		от триумфален клик,
	във цирка топла кръв се лей
		и смъртен чуй се вик…

	Минаха векове. Падна
		непобедимий град
	и с него старий свят рухна —
		от робство и разврат.

	Стърчи умислен Колизей —
		скелет на свят умрял,
	но колчим вятърът завей
		под свода му заспал,

	пак чуваш някой див напев
		от плясъци и шум голям,
	размесени с ужасний рев
		на цирка с кръв заливан там.



	Пред Колизея


	Мълчи арената, де кръв ручала,
	де бесният нубийски лъв ревал,
	де тъпий роб безумно като мрял,
	стохилядната сган ръкоплескалата.



	Капуанска долина


	Из разкошните долини
	на Италия щастлива,
	сред лимонови градини
	влакът гръмишком отива.

	„Ето раят!“, с възхищенье
	рижий англичанин рече.
	Аз погледнах го спокойно:
	„Мистер, рая знам го вече.“

	И спомних си за Балкана,
		за прекрасната родинах,
	и въздъхнах си за мойта
		Розова долина!



	В Ватикан
	по Кардучи


	Когато Галилей, тоз ум високи,
		каза: земята се върти,
	из глухи полози дълбоки
		на мрак и тъмноти
	разчу се клетва непозната:
		„Смърт, смърт на сатаната!“

	Когато Хус със реч гореща, нова,
		огря дълбоката тъма
	и на лъжата в самата основа
		заби топора на ума,
	разчу се вик из тъмнината:
		„Смърт, смърт на сатаната!“

	Когато Гутенберг — Колумб случаен —
		сложи най-първите слова
	и светлостта из затвора си таен
		кат птичка с шум се изтърва,
	пак чу се вик из таз палата:
		„Смърт, смърт на сатаната!“

	Когато по-подир Волтер — пророкът
		с цял рой борци гръмна
	догматът, трона, расото, порокът
		и рече: „Дайте светлина!“
	Друг глас екна из тъмнината:
		„Смърт, смърт на сатаната!“

	Летяха векове. Борците смело
		вървяха, мряха в бой велик,
	при всяка нова стъпка, мисъл, дело —
		все тоя див подземен вик.
	О, Ватикан, виж грее светлината!
		Поклон на сатаната.


	Пред бюста на Торквато Тасо в Пинчио


	Империйте и времената
		покрива ги прахът, на
	цезарите имената
		небрежно се четат.

	Тук статуи верига цяла.
		Кои са те — не знам.
	Нерон, Тиберий, Каракала
		очакват тимиам.

	Глупци, съдбата с вас се гаври
		и векът ви бега!…
	Пред туй чело, покрито с лаври,
		запирам се сега.

	О, гений, само твойта слава
		живее без конец
	и времето раззеленява
		Торкватовий венец.



	Лодка


	Как прекрасно, тихо, как божествено
		укротило се морето цяло!
	Как е чисто, гладко, почти девствено,
		свети кат кристално огледало.
	Дребна лодка, като морско пиле, радостно
		плувна, тихите вълни разряза.
	„Плувай, пиле — шъпне й морето сладостно,
		бурите за силните ги пазат.“



	Облаци


	Облаци сребристи,
	от къде тръгнахте?
	Пътници далечни,
	през къде минахте?

	От юг ако иде
	керванът ви бели,
	кажете какво сте
	там при Нил видели?

	Ако сте от изток —
	поклонници морни —
	що видяхте в оня
	предел чудотворни?

	Ако сте тръгнали
	от Емус зелени —
	облаци, приймете
	мойто поздравленье!



	Италия
	сонет


	В земята на сонетите сме ние:
	сонети, музо, нека правим днес.
	Хармоний чудни леят се из тие
	поля, лазурен свод и миртов лес.

	Италио, във твоя прах се крие
	безсмъртен ек от стара римска чест,
	в гьрдите твои сърце младо бие,
	кат на девица при любовна вест.

	В теб всичко трьпце, дища и пленява:
	прахът мълви, морето синьо пей,
	небето дъха страст, Везувий — лава.

	Италио, цъфти и хубавей
	със твойте мирти, Лаури и песни,
	изкуства, гробове, вълни небесни!



	Неапол
	сонет


	„Поклон, поклон, Неапол!“ — с този вик
	летях към твоя драг предел чаровни,
	поклон, ти казвам и в последний миг,
	и трьгвам, хубавецо баснословни!

	Обичам твоят исполин велик
	и задимял, с руините вековни,
	на твойто небе синия светлик,
	на твоето море шума любовни.

	Обичам твойта нега, аромат
	и багри; твойте празници безумни
	и пусти храмове, и стъгди шумни,

	и пъплещий из тебе дрипав свят,
	и бедност весела, и лазарони,
	и ваклите моми, и макарони!


	Рим
	сонет


	Кат гледам твоите палати вети,
	о, вечний Рим, и твоя Ватикан
	велик, създание на вековете,
	и Колизея — рухнал истукан

	на силата, де плачат ветровете,
	и Тибъра, и твоя разкопан
	скелет, и славата, и праховете
	на старий мир, на тоз изчезнал блян,

	аз диря с поглед Цезаря и Брута,
	или Корнелйя, римлянка прочута,
	или Хорацйя — песник увенчан.

	Напразно тез велики сенки гона:
	весталките ми сиигат от балкона
	и жрецът поздравлява ме пиян.



	Тибър
	сонет


	Влачи, о, старий Тибре, твойте мътни
	вълни между травясали стени
	и бурени и спомени безсмрътни,
	живущи в тез вековни съсипни.

	Във твоя шум печални йоще тътне
	гръмът на миналите страшни дни,
	а твойто име буди във умът ни
	рой цезари, триумфи, кръвнини.

	Течи, о, Тибре славни, и влачи се
	край бурените, кат усоен смок,
	се с тоя мътен шар и прашен ток.

	Казал би странникът, че йощ не си се
	обистрил, от деня кога срути се
	с гръм старий свят край твоя бряг висок.


	В Помпейския музей
	сонет


	„Не бутай тоя съд — каза стражарът, —
	разпукнат е… почти полуизгнил…
	Чуплив е той, не бива да го барат,
	най-малкий удар би го разломил.

	Звънлив и як излял го бе грънчарът;
	той благовонни миризми е крил,
	той сладък дъх е пръскал из олтарът,
	палатите е с аромат пълнил.

	Но лава огнена бухна — обля го!
	Не го строши съвсем, но що? Пукна го.
	Не бутай тоя съд, далеко стой!“

	Тогаз турих ръка до сърце близко
	и, мрачен, дълго се повтарях низко:
	„Не бутай тоя съд, разбит е той!“

	Хотел „Диомед“



	Пред бюста на Данте в Пинчио
	сонет


	О, мисъл, твойте вихрени крила
	не знаят бездни, висоти, прегради!
	Кометата, гръмовната стрела
	полетът твой оставя ги назади.

	Пространства, тайни, векове, числа —
	във твойта власт съдбата ги отдаде,
	вдън-ада пъплиш и щом чуйш: ела!
	Фърчиш, летиш с небесните лампади.

	Алигиери, де се взираш ти?
	Що гони твойта мисъл — демон бесен!
	Какви там гледаш духове, мечти?

	На Беатриче лика ли чудесен?
	На ада грозните ли тъмноти?
	Или се вслушваш в някой химн небесен?


	Вид на хоризонта
	сонет


	Край небето облаци набрани
	над пространното море висят,
	техний образ, сенки, очертанье
	погледа неволно ми пленят.

	Те се мърдат, зимат мълчишката
	се по-нови форми, вид и шар,
	като че по тях играй ръката
	на невидим исполин — зидар.

	Ей на: върхове, скали, долини.
	Същите!… Сърцето ми трепнй…
	Аз посочих небесата сини —
	„Вижте, рекох, Стара планина!“

	„Florio“, 1884



	Три думи — три бездни…
	сонет


	Три думи — три бездни
	Сърцето, морето, небето —
	три думи, три гатанки тайни.
	Небето, морето, сърцето —
	три бездни, три свята безкрайни!



	Туристи в Италия
	сонет



	(Г-ну М. М-рову)


	Ах, приятелю, за бога,
	възхити се за минута,
	ний пътуваме със тебе
	из Италия прочута;

	из земята благородна
	на венчаните поети,
	на изкуствата безсмъртни,
	на великите скелети.

	Възхити се, съгласи се,
	че тук всичко е прекрасно,
	естеството по е нежно,
	и небето по е страстно.

	Не съсипвай ме със твойте
	отрицания злодейски,
	не за туй през три морета
	идем в тоз край чародейски!

	Викна ли: „Виж как небето
	е лазурно!“ — ти кораво
	го изглеждаш и добавяш:
	„Стои малко пепеляво!“

	Възклицавам ли със патос:
	„Чудно си, море кристално!“
	Ти се вгледваш във лимана:
	„Но тук, казваш, то е кално!“

	Срещнем ли в „Толедо“, шумно
	млад рояк италианки
	огнеоки, пълногръди —
	обаятелни вакханки,

	ти прекъсваш ми възторга
	и ми сочиш без пощада
	продавачките на дрипи,
	що се пощат на площада.


	В Рим дойдохме. Що за чудо!
	Вред фонтани, обелиски,
	статуй, храмове, палати —
	плод на гений италийски.

	И захласнат ази зяпах
	в чудесата римски тия;
	ти записваше в портфеля:
	„В тоз град няма търговия!“

	Но веднъж те аз изгубих.
	Боже мой, къде пропадна?
	Ти си странник, кат и ази,
	в Рим; столицата грамадна.

	Взех каляска с чичероне
	и се спуснах, като бура,
	да те гоня (аз ти зная
	любопитната натура).

	И дирих те в галерейте
	живописни ватикански,
	във San Petro безподобни,
	в Колизея великански.

	Щетно. В „Corso“ аз те фащам.
	„Ах, любезни, що без мене
	обходи Рим чудесни?
	Кой творец, магесник, гений

	твоят ум плени вълшебно?
	Тициан ли идеални?
	Микел Анджело ли дивни,
	Рафаел ли гениални?“

	Ала отговор не видя
	в твоя поглед тих и бистър!
	— Но кажи, отдека идеш?
	— От финансовий министър.

	Имах разговори важни
	за бюджета на страната,
	за отчетната система
	във контролната палата.

	Взех те аз под мишца здраво,
	— Де ме водиш? — питаш живо.
	— В Капитолия ли искаш?
	Или в Пинчио красиво?

	— Не, във Гето. — Как? Във Гето
	с отватителния климат?
	— Любопитствувам да видя
	опакото аз на Римът.

	Пожалейте ме, тоз кът беден
	на Рим вечний пази смета:
	по-смрадлив, по-мръсен даже
	е от нашенска газета!
	. . . . . . . . . . . . . . . . . . . . . .

	Ах, приятельо, за бога,
	възхити се за минута,
	ний пътуваме със тебе
	из Италия прочута!

	Избавление

	Топът заехтя!


	Мрачни планините,
	мрачен е светът,
	ужас по горите,
	по полята смърт.
		Майка вика: боже!
	Синът вика: вай!
	Мъките ни лоши
	ще ли имат край?
		Братя! Туй страданье
	ще да се скрати:
	скоро ще захване
	топът да ехти!

	Вдовицата гледа
	кървавий си син,
	как е жална, бледа —
	беше й един.
		Изеднъж тя става,
	кълне небеса,
	страшен вик издава,
	скубе си коса!
		Майко, за тез рани
	друг ще отмъсти:
	скоро ще захване
	топът да ехти!

	В тъмните тъмници
	стоят сбрани вкуп.
	Горко вам, клетници,
	мязате на труп!
		Кашлят гърди мъжки,
	бърчат се лица,
	чуват се въздишки,
	дрънкат железа.
		Братя, на душмани
	бог ще заплати!
	Скоро ще захване
	топът да ехти!

	Скитаме се ние
	по чуждия край,
	младостта ни гние,
	душа мир не знай.
		Тук ни хулят, гонят,
	търпим глад и мраз,
	тамо сълзи ронят
	майките за нас.
		Докога изгнанье?
	Докога беди?
	Ах, кога ще хване
	топът да ехти?

	Чака, чака роба
	дано да съзре,
	стареца при гроба
	не иска да мре.
	В миг по воля божа
	Север затрещя,
	роба грабва ножа,
	всичко закипя…
		И старий се люшна,
	радостно умря,
	като си прошушна:
	топът загърмя.

	Април 1878



	Ода на императора Александра II
	По случай първия му триумфален вход в Букурещ


	Царю!

	Днес, като в земя ни
	идеш с слави и с гърмеж,
	та на грозните тирани
	удар грозен да дадеш;

	днес, като въз нас сияе
	твойто царствено лице
	и от радост веч играе
	всяко българско сърце;

	днес, като във тебе видим
	наште сбъднати мечти
	и ще скоро да съзидим
	храм над вражите кости;

	като майка развълнуван
	и незлобен кат дете,
	ида и теб принос струвам
	тез трептещи стихове.

	Знам, че твойта лъчезарност
	да опиша нямам мощ
	и такава благодарност
	да изкажа слаб съм йощ;

	знам, че бледно ще възпея
	хубостта на тоя час,
	че за тая епопея
	трябва Омир, Пушкин, Тас;

	ала как ли да немея
	при възторг такъв голям?
	Аз реших да го излея
	както мога, както знам.

	Тъй, кога на изток пресен
	слънцето от горский връх
	яви своя лик небесен —
	птичето го среща с песен,
	а цветето — с дъх!

	I

	Защо племената учудени тръпнат?
	Каква вест голяма смути ги сега?
	Коя слава думат, чие име шъпнат
	днес всичките уста и всички сърца?

	За първи път иде към тия брежища
	такъв монарх славен, с такваз славна цел,
	за пръв път в небето, в простора се вижда
	тъй гордо да фърка двуглавий орел;

	за пръв път вселената смаяна гледа
	един цар да тича на бой да се бий,
	не корист, не слава да дири с победа,
	не иго да туря, а да го разбий!

	II

	Души свети, жални на толкоз девици,
	без жал покосени в най-младата връст,
	на толкова майки, деца, мъченици,
	издъхнали в пламък, умрели на кръст;

	вий, ангели тайни, вий, жъртви славянски,
	що пълните с вопли всяк дол и всяк лес —
	сестри упоени, вий, музи балкански,
	към вас се обръщам, вдъхнете ме днес!

	III

	Царю мой! Ти идеш с разкрити обятья,
	със твойте герои, със твойте орли,
	свободни да сториш горките си братя,
	с един мах да смажеш тираните зли.

	Ти идеш, кат пръскаш надежди, цар сяен,
	и толкоз шум, радост, светлик и заря,
	тъй, щото цял изток помисли замаен,
	че слънцето тоз път от север изгря!

	Да, слънце! Но слънце, що води по себе
	трескавици, бури, де правда кипи
	и злото наказва, и гнилото треби,
	и робски вериги с жара си топи!

	Царю мой! Видях те, кат идеше красен
	всред блясък и слава, всред гръмот и шум,
	с тоз лик благороден, с тоз поглед горд, ясен,
	що вечно остават в човешкия ум!

	Царю! И когато вървеше възфалян
	всред рой генерали, всред куп князове,
	приветствуван шумно в тоз ход триумфален
	от хиляди уста, сърца, гласове;

	когато народът край теб се валеше
	обаян, гологлав, със почит и страх,
	и китки фьрчаха, и въздух ехтеше —
	затулен в тълпата, аз тихо сълзях!

	Аз плачех!… Защото в света думи няма,
	с които възторгът да се изрази,
	защото таз радост, таз радост голяма
	излива се само в горещи сълзи!…

	IV

	Теб бог ти предаде съдбината наша,
	Русия — завета си славен и свят,
	ти идеш да смесиш в горчива ни чаша
	небесна услада при многото яд.

	Ти знамето вдигаш за светла идея
	и нищо не плаши ти дивний полет,
	борбата гигантска ти сам предприе я,
	що нявга подкачи полвината свет.

	В епохите няма момент по-умилен,
	в исторьята няма по-доблестен лик,
	от Цезаря ти си по-славен и силен
	и от Александра ти си по-велик!

	Какво те сториха? Превзеха царствата.
	Царю! Ти сто пъти по-горе стоиш:
	ти ведно с царствата владейш и сърцата,
	те туряха узи, а ти ги трошиш.

	Затуй вси корони, престоли и слава
	бледнеят, тъмнеят пред твоя венец,
	затуй вси тирани „колос“ те кръщават,
	затуй вси народи зоват те отец!

	Затуй на гласа ти гръмовен, магичен
	мильон души стават за тебе да мрат,
	затуй във гнева си, Перуну приличен,
	със своята сила изпълняш светът.

	Ти дума пришушнеш — оковите падат,
	ти махнеш с ръката — трепери Елбрус,
	ти вежди намръщиш — бледней Цариградът,
	ти тупнеш с крака си — навред става трус.

	V

	Царю, величай се! Кой с тебе е равен?
	Зад теб е Русия, пред тебе е бог,
	ръката ти й мощна и подвигът — славен,
	за твойта сполука целта ти й залог!

	Царю, величай се! Желай ти певеца,
	през който въздишат мильони сърца,
	на таз епопея да сключиш конеца
	с кръвта, що се пише на твойте деца;

	да видиш по-скоро там, там през Балкана,
	орлите ти бурни на юг да летът,
	България волна и смазан тирана —
	на толкова жъртви да видиш плодът;

	да видиш да има потът свойта сладост
	и майката — щерка, и мъжът — жена,
	и черквата — святост, и хижата — радост —
	да има свобода и в нашта страна;

	накрай — между братя да няма веч делба,
	един вожд да имат, един същ олтар
	и двайсет народи от Босфор до Елба
	да поздравят скоро Славянския цар.


	Николай Николаевич


	I

	Нивга пленник не дочака
	с повеч радост своя Спас,
	нивга майка не заплака
	толкоз сладко до тоз час!
	Нивга толкоз силно роба
	от възторг се не плени,
	нито Лазар, кога в гроба
	зачу думата: „Стани!“
	Както в тоз ден България,
	майка жалостна, в беда,
	кат на страшна си робия
	края чаканий видя.

	II

	Добре дошъл, княже славни,
	с меч обнажен във ръка;
	добре дошъл, вождо главни
	на най-храбрата войска!
	Поздравлявам те със песни,
	както славеят денят,
	с думи искрени и честни,
	от сърцето що текат —
	от страна на вси, що плачат;
	от вси майки, пълни с жал,
	от сюрмахът, от орачът
	казвам ти: добре дошал!

	III

	Не можаха тиран бесни
	чужденците да спасът
	и със викове несвестни
	да отложат божий съд.
	Кипна веч света Русия
	и двуглавият орел
	над сестра й България
	се разкрили горд и смел.
	Но враг рече: „Туй е глума!“
	„Стой!“ — извика Албион.
	Царят думата издума
	и ти мина Рубикон.

	IV

	Княже храбрий, ти поведе
	тези ратници безброй
	къмто слава и победи,
	гладни за мъст и за бой.
	Една мисъл тях ги сгрява,
	една цел ги движи тях
	и сам бог им сила дава
	на смъртта да гледат с смях.
	Ах, за нашто избавленье
	идат с песни и гърмеж!…
	Майко, падни на колене!
	Старче! Можеш да умреш!

	V

	България те посряща
	отдалеко с цветове.
	И под твойте крила праща
	буйните си синове.
	Виж ги, те са пълни с младост,
	както нашите гори,
	на лица им свети радост,
	но в душа им яд гори;
	и към битката опасна
	с песни ще летят без страх,
	че борбата е прекрасна
	и че царят е със тях.

	VI

	Скоро в ордите погански
	ти ще всееш страх и смрът
	и орлите росиянски
	към Балкана ще летът.
	Там ще найдеш хора прости
	и ужасен вид такъв:
	по нивята людски кости,
	по хълмите черна кръв.
	Там ще видиш мойте братя
	със изсъхнали лица,
	но с разгърнати обятья
	и със пламенни сърца.

	VII

	Тогаз над врага уплашен
	съд направи лют и бръз,
	бъди като буря страшен,
	неумолим като Мъст!
	Княже! Сам бог придружава
	подвига ти тоя час!
	На Русия ти дай слава
	и свобода дай на нас!
	Та при Тунджа, Вит и Струма
	волен българин да трай
	и детето, щом продума,
	твойта слава да познай!


	Царят в Свищов


	Лей се, Дунаве славянски,
	в тия прелестни хълми,
	лей се ти, поток гигантски,
	лей се, радостно шуми!

	Ти от векове тук стенеш,
	с кръв и сълзи се залян,
	шумиш, пляскаш и се пениш
	като свързан великан.

	Колко скърби са мръщили
	твойто къдраво чело;
	колко жъртви са покрили
	твойто, Дунаве, легло!

	Но падна тиранът бесен…
	Шуми, Дунаве, шуми
	и подобно мойта песен
	тон по-ясен приеми!

	Лей се, влачи под небето
	триумфални си вълни,
	бързай, кажи на морето
	що си видял в тия дни!

	Въз бял Дунав се протака
	нов и чуден мост
	и Свищов омаян чака,
	чака славен гост.

	Александър самси иде,
	наший татко драг,
	да посети и да види
	българския бряг,

	дето паднаха със слава
	руски синове,
	дето робът волен става
	след пет векове;

	за да види как честито
	народът живей
	и над игото разбито
	празнува и пей.

	И в града е всичкоживо,
	всичко е на крак,
	всяко сърце е щастливо,
	всеки поглед — драг.

	От тирана, от злодеят
	никой няма страх,
	пряпорци се волно веят —
	кръстове по тях.

	Накрай града едвам сварят
	с трепетна душа,
	вик се чува: „Царят, царят!“
	Ей го, прилетя!

	Красен, горделив кат ляндър
	в полски цветове,
	появи се Александър
	всред куп князове.

	Гледат, гледат и не верват…
	Млад, голям и стар
	свалят шапки… потреперват
	пред Северний цар.

	Всички сърца затуптяха.
	Царят приближи:
	всички очи се наляха
	с радостни сълзи.

	Ала той умилно, даже
	гледа ги засмен,
	кат че иска да им каже:
	Елате към мен!

	И народът поздравлява
	своя цар велик
	и небето заехтява
	от радостен вик.

	Старците от умиленье
	ронят сълзи там,
	други падат ка колене
	във възторг голям.

	И девойките напети
	дават му цветя,
	и цалуват му ръцете
	малките деца.

	И майките там повдигат
	рожбите си с жар,
	и го сочат, и им викат:
	вижте наший цар!

	А пък царят, като гледа
	как народ милей,
	като баща между чеда
	тихо сълзи лей.


	Южнославянска солидарност

	(По случай на изваждането в Белград от сръбските власти на 50-мина българи-бунтовници из парахода „Радецки“ в 1876 г., които българи австрийците откарваха да предадат на Турция.)

	Приймете мойто чисто, горещо поздравленье,
	о, внуци на Душана, о, братя наскърбени!*
	[* Наскоро току-що се бе прекратила нещастната за Сърбия война с Турция.]
	Вий чувства по-достойни** явихте къмто нас.
	[** През време на самата война сърбите, както е известно, третираха много небратски и враждебно дошлите тям на помощ български доброволци.]
	О, вий сте нежни братя, покланям се на вас.
	Напразно враговете зарадваха се тайно,
	че таз вражда минутна у нас бе нещо трайно,
	че тя като задуши естествения глас,
	дълбока, вечна яма ще тури между нас.
	Да, ний узнахме вече как толкоз братя клети
	изтеглили сте смело на звяра от ноктете.
	О, тоя подвиг прави на името ви чест
	и тая братска дружба, коя ни веже днес,
	коя се запечата със толкоз кръв пролята
	в долините моравски, стана ни ощ по-свята!
	Светът ви ръкоплесна и господ умилен
	над вас благословия изрече тоя ден.

	Славянинът разбра веч след опити горчиви,
	че сговорът е сила; че ний не сме щастливи,
	когато брат ни плаче, нито сме волни ний,
	когато той е вързан и в черно робство гний;
	че всичко общо нам е, че българи и сърби
	една съдбина имат, едни тегла и скърби;
	че тях закон върховен ги е сродил и слел,
	един тиран да гонят, една да стигат цел
	и в себе си да търсят най-вярната забрана.
	Туй грешно равнодушье, тез глупави вражди
	отвориха зла пропаст за нашите деди.
	Кой знай що би станало, ак’ таз идея сгряна
	би влязла в Симеона, пламнала би в Душана?
	Ако да бяха слели тез братски племена,
	поцепени, враждебни, без цел, без светлина,
	в едно тело велико, под същи знамена?
	Съдбината на Изток каква ли днес била би
	и силата славянска до кой предел дошла би?
	Но техните погрешки да бъдат нам урок.
	Единството е сила, разколът е порок,
	кой рано или късно към гибел вярна води
	и силните държави, и слабите народи.

	Отвръст обиколени от лоши врагове,
	коя ръка ще нази заварди, отърве
	от техний удар грозен и злоба нам позната?
	Къде да черпим сила и храброст във борбата
	освен във наште гърди, освен в самите нас?
	Славянска солидарност! Гореща братска связ!
	Това да й нашто знаме и нашата девиза!
	Туй щит е, който нищо не може го прониза…
	Без нея ний сме крехки кат летни класове,
	които се прегъват от всички ветрове;
	без нея враговете на нас ще зъби точат,
	а с нея ний ще бъдем и силни, и за почит.
	Тя нам е крепост здрава, що в всичките борби
	ни крупове, ни мълний не могат я разби.


	Разходка до Баняса

	(Село на половин час разстояние от Букурещ)

	(Посрещането на руските войски)

	— Да идем да видим войските на царя!
	— Да идем — със радост каза ми другаря.

	Тръгнахме. Ден красен. От синият свод
	пролетното слънце пръскаше живот
	и светлост, и радост по цяла природа.
	Из улици градски шумеше народа.
	Стигнахме „шосето“*. Април-чародей
	[* Дълга сенчеста алея на север от Букурещ.]
	всичката си хубост щедро тука лей.
	Птички чуруликат в листата зелени,
	славеите пеят в страстно упоенье
	любовни си химни в тъмний дърволяк.
	Небето е синьо и въздухът — благ.
	В сенките приветни, с накити богати
	мяркат се красиви вили и палати,
	при зноеве летни приюти на хлад
	и на покой весел за охолний свят.
	По-далече гледам равнини засмени
	и градини полски пъстро насадени,
	де българский потен, беден градинар
	във мразове, в киши, под слънчовий жар
	с земята се бори да найде прехрана
	за жена, за дяца и дан за султана…
	А зад тях на север в мъглявий простор
	се мяркат недвижни и спират ни взор,
	в облаци покрити, сините Карпати.

	Поля, мене чужди, гори непознати,
	цъфтете, цъфтете под тоз небосвод!
	Вий пълни сте с хубост, обилни сте с плод,
	вам нека се радват, нека ви обичат…
	Децата ви нека рай да ви наричат…
	Цъфтете, цъфтете, прекрасни страни!
	Но ваший вид ясен не може плени
	тогоз, кой е расъл във раят славянски,
	тогоз, кой е дишал въздуха балкански.

	Мила Българио! Хубава си ти!
	В тебе всичко зрее и всичко цъфти…
	Твоите долини чисти, благоплодни
	имат в себе всички прелести природни.
	Божата десница щедро награди
	с дарове най-скъпи твоите гърди;
	плугът, кой те пори, потът, кой те кваси,
	даряваш ги щедро, кат майка деца си.
	Пътувал съм ази по тебе навред
	и навред прекрасен беше твоя глед!
	Скитал съм край твойте брегове засмени,
	що ги прохлаждава Дунава студени,
	ходил съм при Струма, коя тихо пее,
	и в местата, дето Марица се лее;
	виждал съм отблизо твоите скали
	и твойте балкани, и твойте орли.
	Хубава си, земльо, и благословена
	кат градина цветна, кат жена засмена,
	всичко в теб е пълно с плод и благодат,
	хълмите ти — с грозде, горите ти — с хлад,
	полята ти — с ниви, гърдите ти — с щедрост,
	реките ти — с злато, небето ти — с ведрост,
	селата ти — с радост, с хора и с моми,
	градините — с рози, а те — с миризми:
	теб всичко е дала светата природа!

	Едно само нямаш… Ох, нямаш свобода!

	„Идат!“ Аз стреснах се. От ближния хълм
	вятърът принесе топоти и гръм.
	Прах гъстък вдигна се. Към нази препуска
	с пряпорци развети конницата руска…

	Аз гледах, аз гледах. Те идеха там!
	От радост, вълненье поимах едвам…
	Сърце ми безумно в гърдите туптеше,
	чувство едно тайно душа ми мрачеше,
	тъй как се премрежват нашите очи
	утром, кога зърнат първите лучи,
	тъй как кога срещнем на прага си прости
	от много години очаквани гости.
	Те идеха с песни на врани коне!
	(Като че на сватба, а не на клане.)
	Русите! Това са, аз си хоротувах,
	за кои мечтаех, за кои сънувах,
	за кои народа плачеше до днес
	и с вяра търпеше страшната си чест;
	кой в своите скърби сладко се тешеше,
	името им само като споменеше,
	и всред толкоз мъки, мрежи, изпитни,
	нито на миг свойте чувства не мени.
	Заветната вяра, дори господ чу го,
	едно поколенье връчваше на друго;
	на кои в ума си, малки ощ деца,
	виждахме със трепет мъжките лица;
	за които вечер (о, как сладко беше!)
	баба ни във къта, като ни сбереше,
	с разкази чудесни душа ни пленеше.

	Те идеха стройно и пееха там.
	И тяхната песен като в някой храм
	се пръскаше гръмко вред под небосвода
	и лейше в гърдите мисъл и свобода.
	…………………………
	И завчас в ума си като в лудория,
	кървава и страшна видях България,
	покрита със рани, покрита с позор,
	че вдига ръце си към синий простор!
	…………………………
	И кат си представих дългото чернило
	и нашто безчестно и скотско теглило,
	майчините сълзи, братовата скръб
	и на моят татко посинелий гръб…
	И кат си преставих тия мъки черни,
	ужаси нечути, ядове безмерни,
	игото отвътре и срамът отвън,
	Перущица в кърви и Батак в огън;
	и като изглеждах тез войни отбрани,
	тез конници горди, на война призвани
	под същото знаме, под същий закон,
	от Урал, от Волга, от Двина, от Дон,
	борци неуборни, силни и високи,
	със сулици дълги, със шашки широки,
	с шапки накривени, с развяна коса,
	с радост във очите, с песен на уста;
	и кат гледах тия силни ескадрони
	улани, хусари, войнствени драгони,
	на степите дяца, родени за бой,
	волни кат небето, буйни кат порой,
	и като помислих, че всичките тия
	идат да умират зарад България,
	и кат си помислих, и като гледах
	всичко туй — плаках!


	Черна гора


	I

	Земя черногорска,
	уважавам те,
	земя бедна, горска,
	земя туркоборска,
	поздравлявам те!
		Поздравлявам твойте
	голи висоти,
	горите, усойте
	и във тях геройте,
	що ги раждаш ти.
		Бедна си, безродна,
	скръбна си на глед,
	дива, непроходна —
	ала си свободна
	земя в този свет.
		Във тебе не блеят
	безбройни стада,
	рози не виреят,
	гроздове не зреят
	по твойте бърда.
		Златната коприна,
	в теб не става тя,
	кат мойта родина
	ти не си градина,
	пълна със цветя.
		Нищо не те кити!
	Тук само цъфтят
	лаври по скалите,
	колкото момите
	венци да сплетат!


	II

	Градове богати
	ти ги не владейш,
	с монументи злати,
	с мраморни палати
	ти не се гордейш.
		Но всяк връх, усоя
	и всяка скала
	показуват броя
	на толкова боя
	и славни дела.
		Теб те не смръсява
	ни тиран, ни роб.
	Врагът в теб не влява,
	влезне ли — тогава
	ти му ставаш гроб.
		Турчина трепери
	от ужас, позор,
	колчем с теб се мери.
	И вечно се пери
	снежний Дормитор!*
	[* Височайши планински връх на границата на Черна гора.]


	III

	Нивга не ще ида
	в родната земя
	на славний Пелида,
	де на Леонида
	почива праха —
		та с глас тих и жален
	да прикажа там
	наший бит страдален,
	наший бунт печален,
	наший яд голям;
		защото гласа ми,
	ако бъде чут
	и из гроба стане
	със своето знаме
	някой герой лют
		и поглед сърдито
	в мене като впий,
	с дума гръмовита
	той грозно попита:
	„Колко бяхте вий?“


	IV

	Но ти, земя бедна,
	на такъв въпрос
	няма да си бледна:
	да дадеш си вредна
	ответ горд и прост.
		Ти можеш показа
	твоя народ гол
	без срам, без омраза
	ти можеш му каза:
	„Имам Вучи дол*,
	[* Местност, в която току-що бяха спечелили черногорците една славна победа над турците (1876 г.).]
		двайсет Термопили
	имам аз до днес!“
	И пред твойте сили
	би се зачервили
	Спарта, Ахилес!


	V

	Живота ти й жалък,
	суров имаш лик,
	корав имаш залък! —
	Но ти, народ малък,
	си народ велик!

	Букурещ, юни 1877



	Здраствуйте, братушки!


	— Мамо, мамо, я ги виж!
	— Що е? — Идат, погледни ги.
	С пушки, с саби… — Що стоиш?
	Скоро, чедо, поздрави ги!
	Тях ги бог прати насам,
	да помагат, чедо, нам. —
	И детето дава крушки
	на солдатите без страх
		и крещи на тях:
	здравствуйте, братушки!

	Генералът кат орел
	ескадроните повежда,
	а орачът се запрел
	и омаян ги изглежда:
	чини му се, че е сън…
	Изведнъж с туптенье, с звън
	приближават кат вихрушки.
	Той си шапката свали
		и ги поздрави:
	здравствуйте, братушки!

	Шипка! Шипка! Гръм се чуй.
	Гурко мина планините!
	Радост, чудо беше туй!
	И на Тракия момите
	срещат храбрите борци
	и покриват със венци
	техни глави, коне, пушки…
	И кат стискат им ръце,
		викат от сърце:
	здравствуйте, братушки!

	Как са горди тез момци!
	Един казак варди, гони
	хиляди злодей, крадци —
	цели турски легиони.
	И народа с лик засмен,
	като гледа вече в плен
	тия полкове хайдушки,
	на казаците добри
		тъй благодари:
	здравствуйте, братушки!


	Луиза


	Прекрасна, лепа е Луиза.
	Ти би казал, че бог самси
	земята ни да украси
	най-милий ангел си хариза.

	Очи й, дето страст пламти,
	кат южното небе са сини,
	на нейни бузи ти се чини,
	трендафил румен че цъфти.

	Кат нея друга хубавица
	едва ли има в тоя свет…
	Но нивга гордият поет
	не ще обикне таз девица.

	Кога приказува с устца,
	що кичат бели маргарити,
	то нейни думи сладовити
	омайват всичките сърца.

	Във нея греят чувства нежни
	и поетически мечти
	и пламенно сърце тупти
	под тия гърди белоснежни.

	Но моя род е странен ней
	и мойта родина премила:
	тя в други край се е родила,
	за други небеса милей.

	Тя с хладнокръвие ме слиша,
	„България!“ кога реча,
	кога сълзите ми течат,
	тя не скърби и не въздиша…

	Що думам? Моят скръбен зов
	в душа й отзив не намира
	и туй, що пълни ме с любов,
	тя тайно може би презира!

	И нека красна е она
	и сини очи нека светат
	на бяло лице, но поетът
	не ще обикне таз мома.


	Царят в Бяла


	Сред селото, на поляна,
	гайдата пищи
	и хорото се зафана,
	буйно се върти.

	Моми скачат пременени
	с пролетни венци,
	до тях с шапки накривени
	младите момци.

	Пред хоро (каква картина!)
	царят е на трон.
	В тая весела дружина
	весел е и он.

	И пред него селци прости
	стоят прави там:
	царят им дошъл на гости —
	празник е голям!

	Те се чудят, те ожидат
	що ли ще рече!
	Доживяха, за да видат
	царското лице.

	Ала той им дума: „Братци,
	седнете и вий!“ —
	Всички сядат. Всяко сърце
	сладко в гърди бий.

	Те в ума си бога фалят
	и всички наред
	си чибучките запалят,
	кат пред своя кмет.

	Той ги гледа, той ги пита
	с глас приветен, тих
	и за хора той ги счита,
	става равен с них.

	И в очи им се набират
	сълзи в тоя миг,
	и се чудят как разбират
	неговът език.

	Гайда ручи и момите.
	скачат, рипат с смях,
	и провикват се момците
	весело до тях.

	И при тия прости хижи,
	при тоз весел звук
	цар забравя слава, грижи,
	трон и Петербург.

	А пък селци се подръпнат
	и другар с другар
	се поглеждат и си шъпнат:
	„Колко харен цар!“

	(Историята и подробностите в това стихотворение са истински!)


	Погребените солдати


	Във хладната земя
	и тримата сложиха,
	в един ги трап зариха.
	Почиват те сега
	почивка вечна, тиха.

	Почиват тоя час
	без яд, без шум, без злоба
	при пепелта на роба
	и никой роден глас
	не им смущава гроба.

	Над ровката им пръст
	се никой не подсети
	да бодне китка цвете,
	нито за спомен кръст —
	над техни кости клети.

	От кой ли край далек
	съдбата ги доведе
	за бран и за победи,
	та в тоя гроб навек
	те станаха съседи?

	От кой ли небосклон!
	Дали от Кавказ славни?
	От степите ли травни?
	От тихият ли Дон,
	с вълни дълбоки, равни?

	И може би за них
	сърца туптят горещи
	със грижи и надежди
	под някой покрив тих
	и плачат черни вежди.

	Бащата е на бой,
	а майка на детето
	показва юг, небето
	и шушне: „Там е той!“
	с въздишка на сърцето.
	………………

	Но спят те в хладен сън
	безвестни и бездомни,
	печални, неми, скромни
	и няма кой навън
	за тях да си напомни!



	Голгота


	I

	Войната следва още,
	опасна, тежка, зла.
	Враг врага маломощи;
	тук войни, тамо вожди,
	легнали по поля.

	Мъгла над боя плува
	и пушките гърмят,
	и смърт бесней, върлува,
	и жъртви си целува
	в ехтежът на димът;

	и кръв ручи гореща
	из хиляди гърди,
	но воин страх не сеща
	и яростно посреща
	по-новите беди.


	II

	А тук — пушкала адски
	се влачат и трещят
	по улиците градски:
	на звяра азиатски
	те носят страх и смърт.

	Вред сулици казашки.
	Вред пушки, щикове.
	Тук дрънкат тежки шашки,
	там песни чуйш юнашки,
	мълви, шум, викове.

	Отде са тия войни,
	тез редове, тоз рой
	от хора неспокойни,
	тез припаси безбройни,
	таз буря, тоз порой?

	Защо се тука сбират
	от края на светът,
	вълнуват се, умират
	и изново извират,
	готови пак да мрат?!

	Да! Силната Русия
	дошла е тоя път
	кат друг един Месия
	с кръвта си от робия
	да отърве светът.

	Гърмежът се пронесе!
	Борбата закипя!
	Борбата пак възкресе:
	тя вчера бе, тя днес е
	и утре пак е тя!

	Да, таз борба голяма
	на средний оня век,
	на кръста със исляма,
	по-люта, по-упряма
	почна се пак със ек!

	И силний страна взима
	на тоя, кой е слаб,
	и паднали поднима,
	и рицари пак има
	в тоз век бездушен, сляп!


	III

	Селата изгоряха
	по нашата земя,
	юнаците измряха,
	за нази няма стряха
	под тия небеса.

	И майките безсилни
	паднаха мъртви, ах,
	под удари безмилни
	дечицата безкрилни
	издъхнаха от страх.

	Теглила и мъчила
	в земята ни растат!
	О, майко моя мила!
	На страшните бесила
	девойките висят!


	IV

	О, боже! И когато
	помислиш отегчен
	във кой сме час и лято,
	че туй е днес познато,
	че става по бял ден;

	кога помислиш в себе,
	че таз земя без ек
	под пепел се погребе,
	че тоз народ се треби
	във деветнайстий век;

	че в тоя миг, додето
	един свещен народ
	за нашто племе клето
	си жъртвува сърцето
	и свойта кръв и пот;

	на тия кръволейци,
	на тая дива сган,
	на тия зли злодейци
	самите европейци
	им точат ятаган!

	Че дор пищи покрусен
	народа ни в беда,
	там някой мъж изкусен,
	там някой Джон Бул гнусен
	се смее от душа;

	че да държат илоти,
	да има кой за тях
	да гний и да работи,
	на хиляди Голготи
	осъждат ни без страх;

	то ти се питаш жално:
	в тоз блясък и прогрес,
	в туй време тъй похвално
	защо сърцето й кално
	и правдата без чест?

	Две хиляди години
	все робство, все разврат!
	Светът във подлост гине,
	напред не щя да мине —
	все удря наназад!

	Светът е във зараза!
	Да, оня гений свят,
	кой нявга без омраза
	„Обичайте се!“ каза,
	ах, още е разпят!


	Не въздишай!


	Не въздишай, не наричай,
	не плачи за него ти,
	сълзи от мен не извличай
	и душа ми не мъти!

	Зная ази: той загина
	с мъченически конец,
	че тоз свят ми е чужбина
	и че нямам веч отец.

	Що не бе жив, за да гледа,
	да се радува със нас
	на таз хубава победа,
	на тоз хубавия час!

	Но умря той сред Балкана
	без надежда, без лучи
	и със вяра разлюляна,
	и с отворени очи,

	без да има кому тамо
	свойта скръб да предаде,
	без да има кой снага му
	с гроб студен да почете.

	Тежка жъртва беше тая!
	Но за нея не скърбя —
	сила нямам да роптая
	против общата съдба.

	Не въздишай, не наричай,
	ти за него не плачи,
	грешни сълзи не извличай,
	ох, из моите очи!

	1877



	Падна Плевен!


	Падна, падна в грозен бой!
	Турска сила съкруши се,
	полумесец помрачи се —
	няма веч да светне той!
	Българийо! Възликувай!
	Мир славянски, тържествувай!

	Ей орелът пак хвърчи
	над сразените тирани,
	ни прегради, ни балкани
	веч не могат му пречи:
	облака, във кой се блъсна,
	руский гръм го вече пръсна.

	Бе забравил турчин звяр,
	че със бога в борба влазя,
	че Русия се не сгазя,
	че тук руският е цар;
	че е трясък, а не глума
	Александровата дума!

	Той си каза: „Победих
	аз жените и децата;
	руси идат на борбата,
	ще ги победя и них.
	В тия дупки ще ги срещам,
	във тях храбър се усещам!“

	Ето го, че лази в прах!
	В прах! Защото руский воин
	в боя влазя с лик спокоен,
	смъртта среща я без страх
	и врагът едвам съгледа,
	той крещи: „Ура! Победа!“

	Бомби, крупове и плам,
	всите ужаси на ада
	той презира ги — и пада;
	страх го е от бяг и срам!
	Защо иде, той разбира
	и мре, лаври кат събира.

	Бойни гръмот, рев и шум
	нему музики се чини.
	Покрай крепост ако мине,
	той прегръща я със щурм
	в мрак, във студ, в мъглата гъста
	кат любовница през кръста.

	Де тоз грозний, кървав стан?
	Де тез сили, сган, пушкала?
	Всичко падна като хала
	и Осман паша е в плян!
	И тирани, и вериги
	русин завсегда разби ги.

	Падна Плевен! Ден велик!
	Руска слава навред тича,
	Москва с венци се накича
	и светът във тоя миг
	гледа с душа затрептела
	де ще кацне веч орела…



	Надей се, Българийо!


	Кой знае в тез минути тъмни
	дали ще й утре мирно пак,
	дали ще бурята да гръмне,
	дали ще й ясно, или мрак?

	Я чуйте, още не утихва
	последний на борбата ек
	и Марс кръвнишки се усмихва,
	и целий свят стои нащрек*.
	[* Написано през времето, когато съществуваше страх за война на Русия с Англия и Австрия, които протестуваха против Санстефанския договор.]

	Светкавиците да разпорят
	се готвят мрачний небосклон
	и скоро може на Босфорът
	да екне гръм и бран, и стон…

	О, родино! О, земльо свята!
	Как чудно грее твойта чест!
	Я виж, паднаха железата,
	кои те стягаха до днес.

	Надявай се и бодра бивай,
	и вярвай в своята съдба,
	но знамето си ти развивай:
	бъди готова за борба!

	Готви се, та кога удари
	часът за боя страховит,
	пред враговете нови, стари
	ти да въстанеш с грозен вид.

	С гърди железни с ярост пълни,
	в съюз с орела горделив,
	мъсти, гори и хвърляй мълний
	и мри с венеца си трънлив.

	Защото й славно, майко бляда,
	когато слабий тича в бой,
	когато стъпканий напада
	и мъченикът е герой!

	Ох, теб завиждат зли душмани,
	чумерят ти се с яд и бес:
	за тях са малко твойте рани,
	ти малко кръв проля до днес!

	На тоя, който те избави,
	кат бесни гадове реват!
	О, срам! Веригите гнуснави
	те изново за теб коват.

	Не се съмнявай, не унивай,
	съмненьето за теб е смърт;
	не пъшкай, сълзи не проливай,
	сълзите срам са тоя път!

	Борбата й близко, що бледнееш?
	Ти имаш случай, ако щеш,
	чрез нея славно да живееш
	ил в нея славно да умреш.


	Какво пее планината

	Зелено


	Навред зелено: лесове,
	гори, гори до кръгозора,
	зелени чуки, долове,
	в зеленина потъва взора;

	в зелено къпят се очите,
	в зелено къпи се душата,
	смарагдени са планините
	и сенките, и светлината.

	Зелени красоти, омая!
	Кипи живот във сила мощна.
	Вред рай зелен! О, вред все тая
	природа царствено-разкошна!



	Светкавиците


	Цяла нощ гърмя, светка`
	небосвода разярени,
	над главата ми треска` —
	над бърдата озарени.

	И аз, буден, все стоях
	на прозореца, внимавах,
	в сладостен и тайнствен страх
	дивна гледка съзерцавах:

	адский блясък на нощта,
	феерията на свода,
	на сърдитата природа
	демонската красота.



	Сън в планината


	Сънувах, че съм умрел
	и че закопали мене
	някъде във тоз предел,
	под тез дъбове зелени.

	И не беше мойта смрът
	вечна с тоя свят раздяла:
	мъртва бе едната плът,
	а душата бе остала.

	И долавях в гроба свой
	глухий ромон на реката,
	слушах нощния покой
	и дъхът на планината;

	как над гроба ми зелен
	стъпки лекички нагазват
	и аз слушах как над мен
	самодивите приказват…

	И душа ми като в храм,
	в храм надземен и чудесен,
	продължаваше и там
	недопятата си песен.



	Сълзи


	Навел се здравец над вълните
	и те го пръскат с росен прах,
	израсъл тъмен бор в скалите —
	здрависва пътника от тях;

	литна` орел над върховете,
	потъна скоро в свода син,
	обадиха се ековете,
	събудени от вик един;

	събудиха се и мечтите
	за минали и бъдни дни,
	избликнаха от гръд сълзите,
	обляха тия планини.



	Войник


	Войник във отпуск из долът
	с мома приказва хубавица —
	деца на тоз планински кът:
	той — млад орел, тя — гургувица.

	Какво й разправя мил герой?
	За свойта ли любов гореща,
	или за някой страшен бой,
	де ад и смърт имал насреща?

	Той маха силно със ръце,
	тя руменей и се вълнува…
	Внезапно с пламнало лице
	сграбчи я той и зацалува.

	Юначе, гълтай радостта,
	дор младо сърце в гърди гука:
	ти там прегръщал бе смъртта —
	прегръщай пък живота тука.


	Люлека ми замириса

	I. Образи и видения
	Спомени, блянове тъжно-златисти…


	Спомени, блянове тъжно-златисти,
	сладостен шепот в повехнали листи —
		песни по заник.

	Мисли, въздишки дълбоко човешки,
	сълзи в душата потайни и жежки —
		песни по заник.

	Тихи хармоний — не звукове тръбни,
	трепети сладки, пленително скръбни —
		песни по заник.



	Пролет


	I
	Зари

	Пролет дочаках пак. В свода небесни —
	празник — и тук на земята:
	мирис, омая и пролетни песни —
	пролет е мен и в душата.

	Що от това, че гнездо е на жалост?
	Че са сребристи косите?
	Пролет не пръска зари си на халост:
	всичко възражда и кити;

	всичко към радост тя моли и нуди:
	чуки, долове, пустини,
	дор по скалите тя цветенца буди,
	дор по печални руини.

	II
	Зов

	В клоните, по драките
	живота нови пей,
	природата е в накити
	разкошни и се смей;

	и чрез дъхът на розите,
	на май чрез песента
	тя в хижите, в чертозите
	крещи: „Навън скръбта!“

	III
	Акациите

	Аромати, аромати
	размирисват целий град!
	От акацийте листнати —
	нежен, страстен аромат.

	И в градините се лее
	тая съща благодат,
	в самотии и в алеи
	пролетен е аромат.
	Аромат в горите пресни,
	аромат в зефира млад,
	даже мойте тихи песни
	напои ги аромат.


	IV
	Борисовата градина

	В лазура звънтят чучулиги,
	в клоновете славеи пеят —
	вред радости, душо, дъхни ги,
	дъхни, аромати се леят.

	Виж, всичко е в нова премяна;
	цветя и моравки, и листи,
	и весел пей в вира фонтана,
	вълни си кат рони сребристи.

	А там из алейките тесни,
	бориките дето се сплитат,
	звънливи разнасят се песни,
	залюбени двойки се скитат.

	V
	Гимназистки

	Гимназистки ме видяха
	при бориките самин
	и чух как си те мълвяха:
	„Се умислен, се един.“

	И отминаха, и песен
	звънка ми дойде от тях.
	Дълго слушах там унесен
	песни звънки, вик и смях.



	Видях теменужка


	Видях в полето теменужка,
	самотна и благоуханна.
	— О цветенце, на пролет дружка
	приветлива и песен ранна,
	защо миришеш толкоз сладко?
	— Затуй съм цвете, братко.


	Попитах славея през мая,
	кат пейше нежно: — Що туй вършиш —
	тъй чудно си гласеца кършиш? —
	А той каза: — И аз не зная,
	но радвам ли се ил копнея,
	аз требува да пея.

	Попитах и сърце младежко,
	Залюбено: — Защо тъй тежко
	въздишаш в тая пролет млада?
	То отговори: — Ах, небето
	тъй наредило е: сърцето
	да люби и да страда.



	Децата


	Седях в Борисова градина.
	Насреща, в младата горица,
	нахълтаха рояк дечица;
	те бяха окол десетина,
	ала крещяха за стотина.

	И мислите ми те смутиха
	с тез викове звънливи, луди,
	и песнята ми нова, тиха,
	мечтите ми коя гласиха,
	роякът я далеч прокуди.

	Но друга песен вместо нея
	бликна в душата ми — за радост,
	за златни детски дни, за младост
	невинна — хубавата фея,
	що носи сънища и сладост.

	И тая песен не голема
	в душа ми бързешком сложи са.
	Но аз не мога я написа
	тъй лесно, да, възможност нема:
	тук вече цяла е поема!



	Из прозореца


	Из прозореца си южен
	всякой ден като поглеждам,
	мощна Витоша съглеждам
	в плащ зелен ил теменужен.

	Виждам тамо кръгозора
	със лазура му дълбоки
	през тополите високи
	на съседа ми във двора.

	Често виждам, в блян унесен,
	други гледки по-далечни,
	сякаш сенки бързотечни,
	сякаш някаква си песен,

	чудни някакви градини,
	цъфнали с надежди злати,
	с бури, с устреми крилати —
	вази, млади ми години!



	Здрач


	Петлите весело пропяха
	по дворищата още тъмни,
	но по небето забледняха
	звездите. Скоро ще да съмне,
	живота дневен пак ще гръмне.
		Петлите весело пропяха.

	Здрач иде. Сипва се зората,
	разбудените псета бясно
	разлаяха се в тишината,
	на Витоша гърбът по-ясно
	рисува се във небесата.
		Здрач иде, сипва се зората.

	И аз да стана пак да пиша.
	Звънтят в душа ми стиховете,
	по-ран от птички в клоновете,
	денят ще трябва да здравиша
	и песните, в съня зачети,
		ще стана аз да ги напиша.



	Nocturno на Шопена


	Пианото екна и пее
	под нейните пръсти — за радост
	неземна, за обич и младост,
	душата възнася, лелее,
	с чаровна упойва я сладост —
				пианото пее.

	Пианото тихичко стене,
	примира в мелодии страстни,
	говори за тайно копненье,
	събужда с въздишки си властни
	в душата страданья безгласни —
				пианото стене.

	Пианото сякаш че плаче
	със сълзи за дни отлетели,
	за радости златни, умрели,
	душата ридай кат сираче
	пред гроби свети, запустели —
				пианото плаче.



	Струни


	За тихи песни бяха нагласени,
	о лиро, твойте струни — да въздишат,
	да тръпнат от зефир, кой в листи стене,
	да леят звукове, що нега дишат;

	за тихи песни бяха твойте струни
	изопнати, о лиро, за копнежи,
	за блянове… но тя живя в фъртуни,
	но ти трептя под бури и гърмежи.

	И заеча и ти в пориви страстни,
	превърна се в тръба, що свири в битви…
	А бе създадена за песни ясни,
	за нежни стонове и за молитви.



	Люлека ми замириса


	Из съседната градина
	люлека ми замириса.
	Ум далеч назад замина
	и сърцето ми болно сви са:
	върнах се в цветуща младост,
	сетих трепети и сладост.
		Люлека ми замириса.

	Сетих всичко, що веч няма,
	дето бе и вече скри са:
	ний разхождахме се двама
	(как душа ми се униса!)
	в майска нощ в градина млада
	под небесната лампада.
		Люлека ми замириса.

	Колко думи страстни, нежни
	(ах, сърце ми сладко сви са!)
	там при картопите снежни!
	А зефирът заразниса
	мирис люлеков над нази —
	от любовен дъх талази.
		Люлека ми замириса.

	Дълго ходяхме двамина
	из заспалата градина.
	Моята душа упи са
	на живота с аромата,
	лунният светлик изписа
	сенките ни по земята.
		Люлека ми замириса.



	Звездна нощ


	Звездна нощ. Светът замрял е.
	Спи великата природа
	и живота сякаш спрял е
	по земята и на свода.

	Не, живота продължава,
	тайнствений живот природен —
	мъртъв ли е, щом не шава,
	океан велик, безброден?

	Нещо шушне тишината
	с занемелите простори,
	нещо мисли тъмнината
	и мълчаньето говори;

	сякаш диша битието:
	планини, гори и сенки,
	а звездите на небето
	пеят сбрани на седенки.



	Край реката


	О спомени, тук всичко чезне, бега —
	еднички вий не бягате от нас.
	Кога бе то? Отдавна, ала нега
	и днес ми вей от вас.

	Пред мен шуми реката. Край върбите
	стои и пей жена, коя любих —
	жена в разцвет. Развява й косите
	ветрец гальовен, тих.

	Любих, и как любих!… Наста разлъка.
	Дойде забрава. Тя е днес далеч.
	Но що в душа ми тая сладка мъка
	по сън погребан веч!



	На воля


	Из смътний на живота шум
	излязох на полята волни;
	отбих се там от прашний друм,
	насян от тъги, тревоги болни.

	И зърнах нов мир, глътнах пак
	чист въздух, благодат, свобода,
	обвя ме лъх — и колко благ! —
	лъхът на нашата природа.

	Привет вам, родни планини,
	привет вам, български долини,
	поля, скали, гори, вълни,
	самотни дебри и пустини,

	в които в младите си дни,
	отшелник в ваший свят, блуждаях,
	летях към снежни висини,
	под тъмни борове мечтаях;

	делях живота ви; разбрах
	на бога тайната голема,
	до водопадите стоях,
	да слушам вечната поема;

	които славях и любих,
	и още любя в упоенье,
	от чийто извор жадно пих
	кристални струи — вдъхновенье.

	Сполай, о хубости, на вас!
	Сполай, природо родна моя,
	за всичко що прочетох аз,
	във книгата велика твоя!



	Недопята песен


	Из смътний на живота шум
	излязох на полята волни;
	отбих се там от прашний друм,
	насян от тъги, тревоги болни.

	И зърнах нов мир, глътнах пак
	чист въздух, благодат, свобода,
	обвя ме лъх — и колко благ! —
	лъхът на нашата природа.

	Привет вам, родни планини,
	привет вам, български долини,
	поля, скали, гори, вълни,
	самотни дебри и пустини,

	в които в младите си дни,
	отшелник в ваший свят, блуждаях,
	летях към снежни висини,
	под тъмни борове мечтаях;

	делях живота ви; разбрах
	на бога тайната голема,
	до водопадите стоях,
	да слушам вечната поема;

	които славях и любих,
	и още любя в упоенье,
	от чийто извор жадно пих
	кристални струи — вдъхновенье.

	Сполай, о хубости, на вас!
	Сполай, природо родна моя,
	за всичко що прочетох аз,
	във книгата велика твоя!



	Под лампата


	Пак над масата наведен
	и под лампата си пиша,
	давам лик на блян последен —
	скоро! — утрото веч диша!

	Ще затъна пак в вълните
	на деня и на живота,
	дух ще впрегна във хомота
	на труда и суетите.

	О видения, простете,
	сбогом, ще се разотидем.
	Утре в полунощ пак дойдете,
	под таз лампа ще се видим.



	Дух крилат


	Дух крилат, де фърчиш
	тъй високо, високо?
	Аз те виждам: стоиш
	там в небето дълбоко.

	Що мечтайш, слушаш там?
	От друг свят ли привети?
	Химн от горен ли храм?
	Ил шептиш с вековете?

	Ил на тайнствен язик
	с небесата беседваш?
	Може би в тоя миг
	ти във бога се вгледваш?



	Загадката


	Ни разум, ни съдбина,
	ни демон, ни бога
	недей моли, проклина
	във твоята тревога.

	Бездънно е небето,
	морята са безкрайни,
	загадка е сърцето
	с великите си тайни.

	Напразно дух си тиря
	от извора до края —
	умът говори: „Диря“,
	сърцето шепне: „Зная.“



	Боровият лес


	Сняг над него. Но той пак зелен е —
	боровият лес. Мрази го зима,
	летен жар гори го — той не вене,
	равнодушно вихрите приима,
	плащът му смарагдови не пада —
		поздрав, горо млада!

	Сняг над мене. Но сърцето — жарко.
	Не убиват ледните фъртуни
	туй, що в мен е вечно, що е ярко,
	ни в душа отзивчивите струни:
	в глъбините й още пролет влада —
		поздрав, душо млада!



	Магдалина


	Магдалина, Магдалина!
	О, как времето бега —
	двайсетата ми година!
	Спомням глухата градина,
	Ясно виждам я сега.
		(Магдалина, Магдалина!)

	И смокинята листната
	там израсла край зидът,
	кой делеше ни сърцата,
	спомням си я всякой път,
	колчем спомням времената.
		(Магдалина, Магдалина!)


	Ах, веднъж ли, дваж ли аз,
	лек, покачвах се по нея,
	та да видя в същий час
	над зида главица малка
	с поглед светъл на русалка?
		(Магдалина, Магдалина!)


	Как пленително-плахливо
	тя озърташе се там,
	как лицето й бе красиво,
	цветенцето миризливо
	кат пресягах да и дам!
		(Магдалина, Магдалина!)


	Срещи крадени любовни
	на души, очи, лица,
	речи, погледи гальовни,
	сладки мигове чаровни
	за разтупани сърца!
		(Магдалина, Магдалина!)


	Смоквата и днеска трай,
	трай и глухата градина,
	но де фръкна оня май —
	двайсетата ми година?
	И ти вече си замина.
		(Магдалина, Магдалина!)



	Галбица не видяла


	Галбица не видяла,
	от обич не съгряна,
	тя вехне потъмняла
	там някъде в балкана.

	Мома видях я ази
	пленителна и проста —
	съдбата сведе нази
	(години има доста).

	Дете прекрасно, мило —
	трендафил росен в младост —
	душа едвам разкрило
	за слънчице и радост…

	„Бъди честит!“ — тогава
	сърце мълвеше ниско;
	аз рекох — „Искам слава“
	А щастьето бе близко.

	Тъй близко и възможно —
	но ази го пропуснах,
	за друг кумир тревожно,
	в житейский бой се впуснах.

	И днес, един, копнея,
	за оня час мечтая…
	А славата? От нея
	пелина само зная.

	И тя в неволи клети,
	горкичката, повяна,
	тя, нявгашното цвете,
	най-красното в балкана,

	участье не срещнала,
	чело навела ниско,
	за щастье ожедняла,
	а то така бе близко!



	Когато…


	Когато в мен нещо въздиша,
	когато в мен нещо премира,
	то болката аз да залиша
	запявам на моята лира.

	Когато душа ми прелива
	от радост — ох, как е туй рядко! —
	пак моята лира звънлива
	тълкува душата ми сладко.

	Когато смут черен бунтува
	душа ми в световната битва,
	тогава се песен не чува,
	понявгаш се чува молитва.



	Поет


	Душа му — храм на химни,
	на образи, мечти —
	гори, не се пести:
	в веявиците зимни
	и в майски красоти
	раздава се, звънти.

	Душа му — свят мъглив
	на тайни сновиденья,
	на скръб и вдъхновенья,
	ту мисъл, ту порив —
	всегда е извор жив
	на стонове и пенья.



	Лира


	Звънлив кат кристал
	и лек кат зефира
	цветята поласкал
	и плътен кат метал,
	стихът се лей, примира
	из неговата лира.

	кат слънчов ясна ден,
	кат истина проста,
	чаровна, като блен —
	на нощни бденья госта —
	речта му, плам свещен,
	душите взима в плен.



	При майка ми


	Цветя днес нови посадихме
	въз твоя гробец, майко, тих
	и пак сълзи над теб ронихме
	и дълго аз се пак молих.

	Видях те пак пред мене жива,
	видях ти обичния лик,
	душа ми как се с твойта слива
	усетих в тоз печален миг;

	усетих как и ти скърбеше
	във мойта тиха скръб света,
	как неделимо, майко, беше
	живота свързан със смъртта.



	Енигма


	Ту празничен пир, ту голгота,
	долина на плач или песен,
	аз често се питам унесен:
	какво е туй нещо живота?

	Попитах служителя божий,
	— Живота? Към вечния друм е! —
	Безверник обади се тоже:
	— Живота? Един празен шум е!

	Отшелника питах — той рече:
	— Живота? Вертеп е на злоба. —
	— А грухналий старец отсече:
	— Предверие само на гроба.

	Обърнах се аз към мъдреца,
	на всичко постигнал конеца.
	— Животът — каза той в смущенье —
	загадка е страшна за мене.

	— Любов е! — извика младежът
	залюбен, — небе е лазурно! —
	Поетът: — Море е той бурно,
	на страсти могъщи кипежът!

	Друг рече: — Живота наш тук ли?
	Верига от мъки, теглило! —
	Попитах детенцето мило —
	то рече: — Игрици и кукли.



	Паркът в есента


	Кат цар обезтронен,
	във тъги унесен,
	като блян отронен
	от свода небесен,

	кат мечта самотна,
	кат песен смълчана,
	кат душа сиротна
	в скръбта си приспана,

	паркът глъхне, дреме,
	звук го буди рядко —
	как е на сърце ми
	и тъжно, и сладко!



	Родната реч



	Д-ру Ив. Д. Шишманову


	Обичам те, българска реч,
	звук сладък, най-мил в звуковете,
	ту арфа звънлива, ту меч
	на майстор художник в ръцете.

	Обичам те, роден язик,
	ту гъвкав, ту твърд, като камен
	елмазен, жив израз и клик
	на мисъл, на блян, на дух пламен;

	язик за песнй и за бран,
	язик, сечиво благородно,
	от твойта съм сладост пиян —
	как лейш се, звучиш ти свободно!

	Как твойта хармонья плени
	слуха, о реч мощна, напета,
	в песнйте на наште жени,
	в крилатия стих на поета!



	Пред ликът на К. Величков


	Очи живи, вдъхновени,
	сянка скъпа и печална —
	брате, ти витайш пред мене
	със душата си кристална!

	С твоята душа богата
	с висши блянове, полети,
	фръкнала към небесата
	с песните си недопети.

	Колко спомени, се свежи,
	с теб ме вържат, лик нетленни!
	Колко трудове, ламтежи,
	вяра, чувства с теб делени!

	Ний в живота братя бяхме,
	същи славяхме кумири,
	дружно страдахме и пяхме
	на сродените си лири.

	Дух възвишен, благороден,
	дух залюбен в красотата,
	син велик накрая роден
	по сърцето, по делата,

	ти възторжено отдаде
	в непрекъснат бой със злото
	свойте сили, вечно млади,
	на великото, светото.

	Ах, смърт, всичко що отвлича,
	на България отне те!
	И на мен отне те! Плача
	и напразно викам: „Де те?“



	Пред гроба на Омира


	Казах на Омира пред гроба:
	о сянко, тиха, величава,
	светът, роден на теб из лоба,
	и днес велик и млад остава —
	подир три хиляди години.
	Мрат князове е исполини,
	на полвселена властелини —
	в нощта пороят ги отвлече…
	А твоя образ вечно грее!
	И чух как някой там ми рече:
	— Да, геният без край живее!

	Казах пред Ромео: О младост
	крилата, о любов, лазурен
	блян, царство на копнеж и сладост,
	кой идол тук не бе катурен
	от твоето всесилье властно?
	Кой пълни като теб всемира
	за влюбеното сърце страстно?
	Кой не падна ти пред кумира?
	А някой таен глас извика:
	— Да, любовта е най-велика!

	Пред статуята на Венера
	Милоска спрях благоговейно,
	пред чудний говор на мермера —
	тело по хубост чародейно.
	Богиньо славна, вековете
	минуват, рухват световете,
	а ти се горда, вън от тленье,
	безсмъртна, гола и безпечна,
	зовеш света на поклоненье!
	А мраморът каза на мене:
	— Едната красота е вечна!



	Руина


	С облаци пламенни, ярки, сребристи
	слънце-художник лазурите пише,
	пеят горите, потоците чисти,
	там на скалаците здравец мирише.

	Глуха руина над тях се издига,
	бивши дворец на възторзи крилати.
	Стене руината: дълга верига
	в памет се точи от спомени злати.



	Поетеса


	Цена, девице, твоя дар
	и звучний глас на твойта лира:
	тя лее химни с много жар
	на Марса бранни пред кумира;

	победоносен слави меч,
	юнашки увенчава гроби,
	на бой зове безправни роби,
	описва живо кървав сеч…

	Но другите й струни де са?
	Ти питаш: има ли в теб плам
	божествен? Не, студен си храм.
	Люби — тогаз си поетеса.



	Безсмъртните


	На безброй царе, витязи,
	тук живели и шумели,
	споменът им де се пази?
	Времената го измели.

	Мухъл тули властелини,
	някога с корона, с тело,
	пък живеят във души ни
	Дездемона, Лир, Отело.

	Прах, величие и слава —
	спят в дълбоката забрава!
	А създаньята безплътни
	на духа стоят безсмъртни.



	Лик


	Всегда, навред — самотник вечен —
	от самотата съм бегал,
	у нази, и в предел далечен,
	духовен сън не съм познал.

	Пустинник същ — не бях в пустиня:
	аз се` носил съм някой лик
	в душата — някоя светиня:
	луча в нощта, в мраза — топлик.

	Блаженство ли или страданья
	тоз властен лик ми е носил,
	възторзи ли или терзанья —
	еднакво скъп е мене бил.

	Че на живота смисъл давал,
	сърце пазил от плесента
	и никога не ме лишавал
	от трепети и красота.



	Море


	Се по-дълбоко във морето —
	в нощта му — сондата завирам,
	па я изваждам и съзирам —
	изнесени из глъбинето

	полипи, миди, непознали
	живот под слънчевия блясък,
	черупки, водорасли, пясък,
	размесен с перли и корали.



	Тя се казваше Тамара



	Mais elle était de ce monde, où les plus belles choses
	Ont le pire destin,
	Et rose, elle a vécu ce que vivent les roses —
	L’éspace d’un matin.
	Malherbe


	Възхитителна девойка,
	златокоса и напета,
	весела и песнопойка,
	съща роза, неначета
	от световната поквара —
		Тя се казваше Тамара.

	Аз я гледах по ливади,
	кат играйше с дружки млади
	в роклицата белоснежна.
	Как бе прелестна и нежна,
	пълна с радост, пълна с вяра! —
		Тя се казваше Тамара.

	Аз я виждах, кат се връща
	от училище — пак съща:
	жизнерадостна, игрива,
	лястовичка — песен жива —
	пролет що при нас докара —
		тя се казваше Тамара.

	Що прекрасното умира?
	Що цветущото издъхва,
	кат самотен звук на лира?
	Що ручей шумящ пресъхва
	под горещата омара?
		Тя се казваше Тамара.



	Пробуден


	Над гроба ми роза изникна
	и някой я с сълзи обля,
	над гроба ми чело надникна,
	душа се в въздишка изля.

	И мирис от цветенца пресни
	проникна ми в гробния мрак,
	и сякаш чух славеи песни
	и зърнах лазурний свод пак.

	О, ти ли бе, славо, над мене?
	При твоя ли будях се зов?
	О, ти ли бе, блян-вдъхновенье?
	О, ти ли бе, сетня любов?



	Назад


	Често моят скитен ум
	в миналото ми се връща —
	тоя дълг в живота друм,
	извървян, и го обгръща,

	де в цветя щастлив газих
	(тръните му се забравят),
	де фърчах, страдах, любих,
	в бурите не търсях завет;

	де богатий си запас
	харчах весело, тревожно
	и във речника си аз
	нямах дума „невъзможно“.



	Полски впечатления



	На писателката Ев. Марс


	На разкоша във чертога
	често мрак, тревога —
	няма слънце;
	а в колибата убога
	с димен свод и вехти грънци —
	ясно слънце.

	В градовете пременени
	вихрове студени —
	няма слънце.
	А по хълмите зелени,
	де се чуват пойни звънци —
	топло слънце.

	Ний не видим в суетата
	бога, небесата,
	де грей слънце,
	а зарито в земята
	мъничко незнайно зрънце
	чака слънце.

	Чака го нощта и в мрака
	славей в клон го чака,
	и свод чака слънце,
	и божури, и лалета,
	и душата на поета
	викат: „Слънце!“



	Плугът


	С лакти младо старото оттласва:
	„Аз съм бъдещето! Дай ми път!
	Аз цъфтя, а твоя ден угасва,
	мой живота е и мой светът!“

	Тъй говори Младостта жестока
	и нахълтва в тучните поля,
	дето друг тегли бразда дълбока,
	дето друг ги с кървав пот обля.

	Да простим, живота тъй отсече:
	и ний нявга бързали сме тук!
	Ред е младото да фане вече
	изоставений от нази плуг.



	Заник слънце



	Пускай умру, но я умру — любя.
	Пушкин


	Заник слънце. Но се любя още
	светли блянове и майски нощи,
	красотата, чарът и чудесни,
	любовта с възторзите й небесни
	(в тия гърди — пак трептежи пресни):
			аз се любя още.

	Заник слънце. Но се любя жежко
	тоя свят — на плач и смях долина,
	пълна с храсти и цветя градина —
	на битьето нектара, пелина
	(близко ми е всичко человешко):
			аз се любя жежко.

	Заник злънце……но се любя нежно
	усмихът приветен на зората —
	сънищата млади на душата,
	на живота — туй море безбрежно —
	бурите и песента крилата —
			аз се любя нежно.



	Жива история



	На Добри Ганчев


	Аз здрав съм син на здраво поколенье
	с желязна воля, с вяра от челик,
	упорно в труд, мъжествено в търпенье,
	то носи на плещи си твар велик —

	твар тежък — дълъг низ години
	на бури, на превратности безброй,
	свидетел бях на всичките съдбини,
	що бодро преживя народа мой.

	Душата ми е цяла разорана
	от страшний на неволите му плуг,
	на всичките трептежи на Балкана
		история съм жива тук!



	Море 2


	На морето тъмно в глъбините
	много кораби лежат незнайни.
	На душа ми в бездните потайни
	рой надежди, блянове разбити.

	Никой поглед няма да проникне
	до останките им потопени,
	само песен нявгаш поизбликне
	из тез тъмни бездни и застене.



	Есен


	Ронят се в златната есен
	лист подир лист от дървята,
	рони се песен след песен
	и на певец из душата.

	Ронят се дните ми бледни:
	всякой ден: „Сбогом“ на радост
	някаква ил на последни
	блянове, сенки от младост.

	В тиха скръб гледам към заник,
	гледам как слънце ще зайде…
	Скоро и ази, тук странник,
	негли ще чуя зов: „Хайде!“



	Не ги познах


	Аз съм сбор от слабости и страсти,
	почва с малко цвят и много храсти,
	но две страсти само не познах,
	от две, аз, певец, лишен остах:

	душата ми не зарази
	пиянството на гордостта,
	сърцето ми не унизи
	отровата на завистта.



	Чужденец


	Поколенье ново и крилато,
	нови жажди, страсти, блянове…
	Члун съм плуващ в море непознато
	с други кръгозори, брегове.

	Се` по-рядко лик обичан срещам,
	се` по-често виждам се пришлец
	сред тълпите нови — сам се сещам,
	в родний край почти съм чужденец.



	Не, не съм!


	Не, не съм в чужбина ледна ази:
	в таз земя душата ми цъфтя,
	аз я любя, люби ме и тя —
	нежна обич свързва нази.

	Не, не съм аз тука чужденец:
	таз земя е моя, и аз — неин,
	на разкошен явор съм листец,
	звук съм в химън чародеен.



	Вечна


	Слушам още гръмовете
	на войната — ще утихнат,
	ще тревясат гробовете,
	сълзите ще се усмихнат.

	Ще отмине тая хала,
	с кръв полетата що плиска,
	и душата, ожедняла
	за любов, любов ще иска.

	Лаври, гроби ще забрави,
	злост и слава бързотечна:
	любовта ще да се слави,
	тя е само вечна, вечна!


	Мисълта


	На веявица крилата,
	бдението на нощта,
	говорът на тишината —
		туй е мисълта.

	Лампа негасима в храма,
	непостижна висота,
	глъбина, що дъно няма —
		туй е мисълта.

	Висша сила у мъдреца,
	висша воля във света,
	вечен демон на певеца —
		туй е мисълта.



	Лесът


	Пластове от листи гнили,
	трупани през всяка есен,
	спят забравено, унили
	в старий лес, в мечти унесен.

	Някой път из тях изникват
	цветенца през пролетта,
	както песнички избликват
	на душа ми из скръбта.



	Мечтание


	Сред бурите, които тряскат,
	сред мълнийте, които бляскат,
	съзира моят тъжен взор
		друг, ясен кръгозор.

	Пред силите, които гаснат,
	пред гробите, които раснат,
	съглежда моят жаден ум
		с цветя насеян друм.

	Аз виждам светлите чертози
	на бъдещето… рози, рози!
	На мир, на правда, на светлик
		Великдена велик.

	Ще стигнем ли до там, не зная;
	но сладко ми е да мечтая,
	да тичам мислено на лов
		за слънце и любов.



	Бардът


	Певец със песен гръмогласна
	прославяше юнаци, битки.
	Прие венец — награда красна, —
	обсипан бе с цветя и китки,

	запя на лира песен мека
	за тайни блянове, копнежи —
	за вечното у человека, —
	но никой туй не забележи.

	И той въздъхна: „О, песнички,
	без ек останахте!… Не жалея:
	до днеска громко пях за всички,
	сега за себе само пея!“



	Воин


	Заминуват си един по друг
	тихичко връстници и другари,
	всяк ден „сбогом“ казват връзки стари,
	всяк ден липсва някой близък тук.

	А аз, морен, за почивка жъден,
	продължавам пътя дълги мой
	и мълвя: на мъртвите — покой,
	а на живите — живот е съден.

	Но живота с тръни е насет,
	но живота цяло е сраженье —
	воин тук, не гледам окол мене
	кой полита, и вървя напред!



	Мрамор бял


	Мрамор бял стърчи из бурен.
	Бурен крий слова изтрити.
	Плаче заникът пурпурен,
	багрят мрамора сълзите.

	Тъжен мрамор свода гледа,
	сам, от бурена задавен,
	с него води, тих, беседа,
	от човеците забравен.



	Храст розов


	Храст розов с усмивка посряща
	зората. Трънака го хули
	и с клетви му розите брули,
	а той аромат му изпраща.

	В клон славей звучи си. С квак бесен
	из локва се жаби обаждат,
	ужасни му хули проваждат,
	а той отговаря им с песен.

	Пламтящият заник догаря.
	От север се мръщат мъглите,
	поглеждат го зли и сърдити,
	а той им с лучи отговаря.



	Подаръкът



	На гимназистката Н. Цветкова


	Хубав дар, дете, сполай,
	хубаво ти — и сърцето:
	замириса ми на май,
	пролет лъхна ми в небето.

	В твоя миличък привет —
	усмих росен на зората —
	чува тъжният поет
	на трендафила душата.

	Ясен става ми света,
	луч огрей ли мойте нощи,
	видя ли се във скръбта,
	скъп че някому съм още.



	В музея


	Сред капители разбити
	и колони разломени
	с надписи полуизтрити
	и богове повалени

	аз вървя, отнесен в скута
	прашен на мечта далека…
	И пред мен в една минута
	оживяха трийсет века.



	Олтар


	Във олтаря свещ догаря.
	Млъкнали молитви вече.
	Храм затворил е клисаря,
	богомолците — далече.
	Пуст, безмълвен е олтаря,
	тихий сън му пак затече.
		Във олтаря свещ догаря.

	Ням виси Христос разпети
	с раните си над престола,
	на главата с ореола,
	и свещта, кат бледо свети,
	сянката на кръста вети
	клати по стената гола.
		Ням виси Христос разпети.

	И свещта догаря вече.
	В тоз миг нейде надалече
	звякат яростно ножове,
	ужас, плачове и сеч е!…
	И из раните Христови
	въз престола кръв потече.
		А свещта догаря вече…



	Утро


	Осъмвам пак над масата. Навън
	метач мете; кола затряска глухо;
	хлапак завика с вестник. — Край на сън,
	денят работнишко облача рухо.

	И край на нощен труд… От близ, далеч
	мълви достигат. Мислите се пръскат
	и из прозореца ми бягат веч.
	А грижи-гости на вратата блъскат.



	Прошка


	Кога към вечността поема друма,
	при моя гроб омрази ще заглъхнат
	и враговете мигом ще отдъхнат,
	дори за мен ще кажат блага дума

	след камъните — цяла пирамида, —
	що мойта малка слава ми навлече,
	и ще й простят. За тяхната обида —
	аз тук простих им вече.



	В храма


	Отвори ми златни двери,
	вяро светла, дъще божа,
	искам лоба да си сложа
	на свещените мермери,

	де молитва се издига
	със дима на тимиама:
	има тайна, чудна книга
	ненаписана във храма.

	И по нея ще се моля
	някому невидим тамо —
	той ме знай, той има само
	лек за моята неволя.



	Съзерцание


	Кога от родната земя замина,
	мен любящите пак ще да ме любят,
	кат знаят що, кого във мене губят,
	какъв живот с това сърце изстина,
	какъв източник на любов пресъхна,
	каква хармония с лирата заглъхна!

	О, знам, и в гроба — пак ще да живея,
	ще млъкна, но в душите пак ще пея.
	Живота любях, но го не окрадох:
	Българийо, аз всичко тебе дадох:
	душа, сърце, любов, зари небесни,
	от теб приети — върнах ти ги в песни.



	Извор


	Дълго планински овчари
	от балкански извор пили
	там в гора, под буки стари,
	и стада си те поили.

	Ден дошел — овчари рекли:
	„Се тоз извор? Досади ни!“
	За друг, по-нов, се затекли
	из скалици и пустини.

	И търсили в лято знойно
	други струи и прохлада,
	па било оскудна вада,
	па било блатце усойно.

	А балкански извор хладни
	се си клочи, сам, в горица…
	Рано, късно други жадни
	до щат тамо за водица.



	Под праха


	Пилял разсипника богати
	в полето перли и рубинил.
	Засипал ги прахът пустинни,
	остали скрити, непознати.

	И дълго времето се леко
	трупало прахове там нови…
	Ще дойде ден — не е далеко, —
	само ще пак да ги изрови

	и ценни камъне ще блеснат
	с нов блясък след покоя в мракът —
	те могат още да почакат:
	звездите никога не гаснат.



	Снегът


	Бях млад и казвах: стар ще бъда,
	ще падне сняг въз таз коса,
	кат вси и аз ще понеса
	с печал природната присъда.

	И ще омекне мъжка мощ,
	и ще ослабнат морни кости,
	тъги и рой недъзи йощ
	печални ще ми бъдат гости.

	И на`, дочаках, доживях:
	дойде снегът, плътта слабее —
	кат всичко живо остарях,
	сърцето още не старее.



	Пламък


	Във тия песни — шепот на сърцето,
	във тия песни — шум от кротка вада,
	що тихо си ромони из полето,
	и тих светлик на храмова лампада,
	вложих цветя и чувства благовонни —
	те сини отражават небосклони,

	но никому не ще да бъде знайно
	какви сълзи невидими таил съм,
	какви страдания в душа си крил съм,
	като скъпец имането си тайно —
	та нужно ли е? Всякой има свойте
	неволи — що да му описвам мойте?

	О, да, изливал съм ги, но за мене,
	за мен един, да търся облекченье,
	кога са ставали гърди ми тесни
	за бурний накип в тях на скръб и злоба
	и душник давал им съм в мрачни песни.
	Но де са? Пламък, ти им знаеш гроба!



	Нива


	Окол мен фиданки млади,
	окол мене сили пресни,
	окол мене нови песни
	родната ни нива даде.

	Що от туй, че с тях и бурен
	досадлив расте богато?
	Бива ли без врани лято?
	Без думани — свод лазурен?

	Ех, на други аз оставям
	плач и клетви… Аз не губя
	вяра жива и те любя,
	ниво, и те благославям.



	Привет!


	Омайница светла и мила
	на мойта душа и полет,
	природо, що даваше сила
	и здраве на младий поет —
						привет!

	Вий, родни поля и долини,
	гори, висини — дивен свет
	на мойте мечти, вий, светини
	чаровни за младий поет —
						привет!

	Остана ли връх недостигнат
	от мойте крила — неначет?
	Кой колос, от бога издигнат,
	нема гост безумний поет?
						Привет!

	Отдавна ваш гост съм веч рядко
	под тежкий на времето гнет,
	но с мисъл прегръщам ви сладко,
	прегръща ви старий поет —
						привет!



	Моят път



	На Ат. Илиев


	От ранните си младини живях
	за мен си не, а за народа,
	от ранните си младини запях
	за родина и за свобода.

	В духа на цели поколенья лях
	любов към свойто, вяра в себе.
	Отречен и охулен се видях,
	Българио, че любих тебе;

	вмениха ми песните в тежък грях
	пророци на ученья нови,
	а ази се из моя път вървях,
	отфърлях чуждите окови.

	И пръсках светлина, душите грях,
	разбрал високо си призванье,
	над нивата народна бодро сях
	зърна на вяра и съзнанье.

	И с таз земя се радвах и болях,
	любих я в щастье и в несгода,
	и мойто битие всецяло слях
	със битието на народа.



	В бъдещето


	И аз на свой ред ще си замина,
	трева и мен ще расне над прахът,
	един ще жали, друг ще ме проклина,
	но мойте песни се ще се четът.

	И много имена и лесни слави
	годините без жал ще изметът,
	ил бурена ще ги закрий, задави,
	но мойте песни се ще се четът.

	В тях зов се чуй за правда, за свобода,
	любов и благи чувства ги красйът
	и светлий лик на нашата природа,
	та мойте песни се ще се четът.

	В тях вее на Балкана лъхът здрави
	и тайните хармоний му звучът,
	и гръмът на народните ни слави,
	та мойте песни се ще се четът.

	Във тях душата ми изля се цяла
	с най-скъпите си бисери, цветя,
	в тях всичко светло, ценно си е дала,
	във тях живей, звънти и тръпне тя.

	Не ме смущава див вой от омрази,
	на завистта не стряска ме гневът,
	спокойно гледам в бъдещето ази:
	там мойте песни се ще се четът.

	Те жив са отклик на духа народен,
	а той не мре, и дор сърца туптйът
	от скръб и радост в наший край свободен,
	и мойте песни се ще се четът.



	Паметник


	Не на стъгда многолюдна моя
	паметник надменно е изправен,
	не от бронза, не от мрамор тоя
	паметник нетленен е направен.

	Той излян е от неща по-тайни:
	от лучи и бисери, но скрити,
	пръснати невидими, незнайни
	на три поколения в душите.



	Спомени от Бяла черква


	I
	Селото

	Село безшумно, глухо, мирно,
	село безбурно и зелено,
	оазисче в поле обширно,
	за спорен труд благословено,

	душа ми винаги ще помни
	гостоприемството ти мило
	и всичко, що ме бе пленило
	във твоите обятья скромни,

	де хубави сърца живеят
	и добродетели старинни —
	и твойте улици пустинни,
	и дворове, що зеленеят,

	де тихо бягат часовете,
	де всякой външен шум замира,
	де вечно мил във умовете
	живей ликът на Бача Кира.

	II
	Цветята

	Цветя, цветя! Дъжд от цветя
	и песни от моми напети!
	Цял ураган ме налетя
	от обич, радостни привети!

	И изненадан, умилен
	от тоз прием необичаен,
	на мене, пестника смутен,
	на мене, скромен гост случаен,

	аз с мокро от сълзи лице
	мълвях си: лей се на свобода,
	о вярно чувство на народа,
	о златно българско сърце!

	III
	Дворът

	Вечеряме. Над нас луната
	вълшебно свети. Тих е двора.
	Кокошки дремят по дръвята,
	заспали гъски до стобора.

	Мълчи обора ниски, дето
	добитък пашите сънува,
	тъмнеят клоните в небето,
	що тих вечерник ги милува.

	Селото цяло занемяло
	и труд, и домакинства мирни —
	едвам мълчаньето заспало
	смущават лаеве подирни.

	Нощ селска. Мир. Вълшебно свети
	над нас небесната лампада.
	Пред вратнята, до плетовете,
	моми запяха серенада.

	IV
	При Росица

	Тих ромони вир кристален,
	със русалките беседва,
	заник сяен, златоален
	във Росица се огледва.

	Белокрилите рибари
	фъркат, спускат се в реката,
	лек зефир легенди стари
	носи ни от планината.

	Ех, красиво, ех, спокойно!
	Гърди гълтат радост рядка,
	дишаме, живеем двойно
	в полската поезья сладка.

	Пада здрач. Тъмней полето
	и Росица. Глухо стигат
	лаеве до нас. В небето
	първите звездици мигат.

	V
	Идилиите

	Певецо селски, тук разбирам
	душата ти и твойте песни
	и себе си аз тук намирам —
	в таз воля, в тоя шир чудесни.

	Пак спомням светли дни, когато
	живях сред чистата природа,
	при нивите, покрити с злато,
	с живота честни на народа,

	и слушах песни на жътварки,
	и гледах (сякаш беше вчера!)
	момински бузи свежи, ярки
	във празника на гроздобера.

	И пях кат тебе за полята,
	за селската любов честита
	и преживяваше душата
	идилийте на Теокрита.

	VI
	В лозята

	В лозята селски пир. Пред нази
	хора завили по ливади
	моми — на тоз край елмази —
	изскокнали из лес дриади.

	Смях, вик, наздравици под звукът
	на гъдуларя. Шум не спира
	и в него чашите се чукат
	за славата на Бача Кира.



	II. Под Амбарица
	Нашето училище


	Във школото борби, вик, прах, крясъци, глъчки,
	затуптели гърди и пламна`ли лица;
	на чешмата в коритото дрянови пръчки,
		натопени за бесни деца.

	Бяг, игри из гробовете в двора църковни
	(кой ги с камъни тях не лучй и не би?).
	Шум от плачове детски и песни гръмовни,
		и книжа изподрани в борби.

	И бръмчеж от уроци, заучвани гласно,
	строгий лик на учителя сприхав, гневлив…
	Как това е печално, но как е прекрасно
		в паметта, кат сън златномъглив!



	Дворът ни
	Видение


	Виждам го сега. Там пее
	чучурчето ден и нощ.
	Гранки клати, зеленее
	люлеката — мила йощ.

	Из попуканите плочи
	са израснали треви,
	баричката тихо клочи,
	вечно нещо си мълви;

	чемширите бухлати
	мъдрят се покрай зидът,
	там на пейката е тате,
	цял забулен във димът

	на чибука. Гъсти вежди
	тулят строгия му взор,
	мъж калён в беди, премежди,
	скъп на смях и разговор.

	Мил деспот и раб послушен
	на дълга и на честта,
	във гнева — вулкан отпушен,
	в благ час — цяла доброта.

	Пуши той замислен. Бръчки
	по навъсено лице.
	В къщи викове и глъчки,
	тропот, крясък, бой с ръце.

	Челяд бясна там лудува
	в буйни разпри и игри…
	Но внезапно вик се чува:
	„Мирно стойте, маскари!“



	Гостната стая


	Пак във времето предишно!
	Моят утрен час цареше:
	бях детенце шестгодишно,
	Кримската война гърмеше.

	Но за моят умец детски
	и невежество благато
	бурите, войните светски
	бяха нещо непознато:

	бяг, игри, борби и крясък,
	бой с по-малките ми братя
	имаха чаровен блясък,
	бяха главни ми занятья.

	Гостната ни бе тогази
	с черги шарени постлана.
	Тъмничка я помня ази,
	но пак — светла и засмяна.

	Стая мила за сърце ми
	с вехтий си часовник стенен
	със топузите големи —
	събеседник драгоценен;

	с побледнелите картини,
	във кои се дълго взирах
	и кат близки и роднини
	образите в тях намирах;

	с огледалото старинно
	(как кривеше то лицето!),
	с дългите полици, дето
	съдове стояха чинно;

	с раклата, отде крадеше
	сладко, захар челяд щура,
	и с поличката, де спеше
	цялата литература

	българска — куп сиромашки
	от книжлета изподрани,
	от борбите ни юнашки
	придобили тежки рани.

	Често взорът ми се спреше
	до прозореца с кръстати
	пречки. Там жена седеше
	с книга във ръка. О злати

	спомени от края роден!
	Тя бе млада. На стъклото
	обликът й благороден
	се рисуваше, челото

	кат за прочит бе навела,
	прочит втренчен и безгласен,
	в кой потънала бе цела…
	О, лик хубав с поглед ясен,

	мил и скъп за мен навеки,
	под лучите му що раснах,
	дор към бурите далеки
	кораба си смело тласнах:

	майка ми! Тя там седеше!
	И с очи, кои блестяха,
	цели часове четеше
	вдълбочена „Телемаха“…



	Бъдни вечер


	Мисълта ме пак повръща
	на Амбарица в полите,
	на незлобието в дните:
	виждам се във нашта къща.

	Зима. Вятър пей в комина.
	В къщи — майка ми, баща ми —
	как са живи в паметта ми!
	Утре Нова е година.

	Във огнището главните
	праскат, ярко пламенеят.
	Бъдни вечер е. Светлеят
	и лицата, и душите.

	Бъдни вечер! Час без грижи,
	час на радост и утеха,
	на поезья в бедни хижи
	и под богаташка стреха.

	Веч трапезата от баба
	със тамян е прикадена
	вощеница в къщи лена
	свети, бодната във хляба.

	Миг тържествен, свят. Баща ми
	измълви „Ядят убози“ —
	всички кръстим се. Но в този
	час е другаде ума ми.

	Мисля моята премяна,
	мисля новите обувки —
	колко радостни цалувки
	ще им давам аз зарана!

	Фесчето, кат мак червено,
	утре — пръв път над челото!
	Сетренцето изкроено
	на баща ми от палтото.

	Тръпне млада ми душица,
	от блаженството огряна…
	До зида стои опряна
	дряновата сурковица.

	Тази нощ — по суроваки.
	Както в прежните години:
	ще мерат ръце неяки
	и съседи, и роднини

	и щастлив, с душа засмяна,
	дребните пари ще крия
	във кесийката басмяна,
	дето майка ми уши я.

	Лягам си. Но от очите
	бяга сън. Сърцето цяло
	в нетърпенье затрептяло
	за минутите честити.

	Как нощта отива мудно!
	Вратня нийде се не чука.
	А кандилото, се` будно,
	пред иконата блещука.



	Виждам го


	Виждам го сега с любов признателна
	този мил, добър и пълнолик човек.
	Помня говора му полуруски, мек
	и речта му жива, увлекателна;

	често четените оди на Державина,
	разказите му сред самия урок
	за крал Лира ил за някой гръцки бог…
	Дряновицата на стола му поставена;

	строгостта в очите му пред нас изписана,
	пред епитропа усмихнатий му лик,
	шубата му руска с бобровий вратник,
	цяла от тютюна умирисана.



	Манастирът


	Аз пак го виждам във душа си,
	опрян до Стара планина,
	кат някой старец беловласи
	впил мисли в прежни времена.

	Чердаци глухи и високи,
	мълчи тревясалия двор,
	стърчи в небето тъмний бор,
	разперил клонове широки.

	Немеят хладните келий,
	де старците за отдих седат,
	и древний храм, в кой ред светий
	с избодени очи те гледат.



	Той


	Дете бях и вярвах във бога,
	и знаях, че той е в небето;
	осанка той имаше строга,
	каквато я виждах с тревога
	на нашия храм на кубето.

	И знаях, че той като нази
	от плът е и слуша, и вижда,
	и „дядо“ му казвах тогази —
	че люби, гърми, ненавижда
	от своя престол от елмази.

	Днес стар съм и пак вярвам в бога.
	Но веч му не зная лицето,
	ни де му е трона, чертога:
	той дух е, разлян в ширинето,
	в душата, в света, в битието.



	Под Амбарица


	През високий рид, кой же`ни
	Среднята гора със Вежен,
	фърка взора устремени
	към друг връх, плешив и снежен —

	към Амбарица висока,
	урви стръмни дето спуща
	във долината дълбока,
	във долината цветуща,

	де градеца родни дреме —
	орлово гнездо в градини…
	Фърка дух в далечно време —
	във детинските години,

	във годините, когато
	цял свят ази мой счита`л съм
	и по ризка в знойно лято
	бос из барите цапал съм.



	Будните нощи



	На К. Христов


	В дните, първи път когато
	музата ме посети,
	с увлеченье непознато
	мойте дадох й нощи.

	И в потайното килерче
	заработих при свещта
	на опушено фенерче,
	скрит от строгий си баща.

	Знаях как се той гневеше,
	някой път в тефтеря свой
	мои песни кат съзреше —
	буря! Гръмове безброй!

	Син-търговец той мечтайше
	с трезвен ум, в полезен труд
	да се впусне — ах, той знайше:
	песня носи глад и студ!

	Той бе прав. Но ази скришно
	с по-голям работях жар —
	туй тогава бе излишно,
	но не бях си господар:

	спирай извор да не блика,
	спирай вятър да не вей,
	искай болка да не вика
	или младост да не пей!

	Роб на мойто вдъхновенье,
	нижах песни, стихове,
	кат че вършах престъпленье —
	се` във нощни часове.

	И редяха се тетрадки
	на душата ми с плода,
	и нощите бяха кратки,
	и приятен бе труда.

	След вечеря, пак, незнайно
	от баща си, бързах там…
	Майка думаше ми тайно:
	„Ако нямаш свещ — да дам.“



	Мегданя при лунна нощ


	В струите на чучурите буйни
	лунните зари блещят, играят —
	чучурите само шумноструйни
	в мъртвий сън подлунен сън не знаят.

	Спи мегданя. Зидовете вети
	с черни, чупени го сенки шарят,
	а на свода, с тих светлик залети,
	бледните звезди се разговарят.

	Нийде зрак в прозорците, в къщята.
	Нейде пред вратите — живи сенки —
	женоря, със хурки под луната
	златна, са излезли на седенки.

	Спи мегданя. Чучурите пеят
	еднозвучно. Тишина… Но ето:
	звуци чудни взеха да се леят —
	слепий Колчо свиреше с кларнето!



	Майка ми


	В рояка спомени свещени,
	де моя дух сега се губи,
	се твоят образ въжделени
	духът ми, майко, среща, люби.

	Ти люлката ми си люляла
	със песни жалостно-упойни,
	над мен по цели нощи бдяла
	през мойте нощи безпокойни.

	Под твоето крило растял съм,
	наяквал съм под грижи мили,
	от твойта реч и взор черпал съм
	и радост, и духовни сили.

	Душата ми от теб научи
	да мрази, да обича страстно,
	от твоята душа засучи
	любов към всичко, тук прекрасно.

	Ти ме роди, но ти ми даде
	и светлото, що в теб блещеше,
	ти и човека в мен създаде —
	ти два пъти ми майка беше!



	Плачи-орехче


	Плачи-орехче*. Колко плач
	[* Плачи-орехче се наричаше усамотеният, на запад от Сопот, на къра, орех, до който домашните, по стар обичай, изпращаха пътника, който отиваше за дълго на печалба във Влашко.]
	и сълзи там под твойте клони,
	кога по хладен утрин здрач
	млад пътник тръгвал път да гони
	към други, чужди небосклони!

	Аз спомням пак със трепет нов
	и мойта с моите раздяла —
	какви сълзи, каква любов
	излени там и мъка цяла!
	И виждам майка пребледняла,

	и ликът бащин наскърбен,
	и сминовата китка злата,
	благословиите въз мен,
	изврели топли из душата
	със топли сълзи по лицата.

	Пръхти натварения кон.
	На път! От ближната дъбрава
	изпращам сетний си поклон
	на всичко, що любих тогава,
	и чух как майка заридава!



	III. Трендафилите
	Ти казваше…


	Ти казваше: „Душите сродни наши
	са слени, и сърцата наши тоже,
	простора да ни раздели не може,
	световний шепот също не ни плаши.“

	Ти още казваше: „По планините
	бор и маргаритка заедно виреят,
	еднакво дишат, дружно песен пеят
	на пролетното слънце под лучите.“



	Пианото звучеше


	Пианото звучеше страстно
	под твойте пръсти. Упоен,
	до теб ослушвах се безгласно,
	в море от звуци потопен.

	Не бе то музика — химн беше
	на лучезарната любов,
	копнеж неземен там звучеше,
	то беше стон, то беше зов

	на тайни трепети сърдечни,
	на жажди, сънища, мечти…
	В лазурно области далечни
	унасяше духа ми ти.



	Тя


	Жена, вълшебница, богиня.
	На блянове и чувства нежни
	жив извор, бистър и кристален,
	на мойте бдениья образ глаен,
	на дни ми в мрака безнадеждни
	луч светъл, идеален.

	Жена, вълшебница, богиня.
	Жена любима в пищна младост,
	мил ангел пратен от небето,
	за мен мъчение и радост,
	дошъл да ми налей сърцето
	със трепети и сладост.

	Жена, вълшебница, богиня.
	Сърце — злато, душа — загадка,
	ту муза нежна, ту сирена,
	безцен пахар с отрова сладка,
	на моята душа пленена
	тъмница и вселена.



	Есен


	Есен. Сам съм. По полето
	изгоряло, голо, дето
	през май лани бяхме двама,
	ни цветя, ни мирис няма —
	от печал е то обзето.

	Но какво ми пак ухае
	тъй приятно? Откъде е
	тоя мирис благодатен?
	Де цветя тук? Ах, това е
	твоят спомен ароматен.



	Зима


	Зима. На прозореца ми скрежът
	дивни шарки и пера изписал.
	Сам съм. Пак за теб ми е копнежът,
		пак при теб е мойта мисъл.

	Сняг дървя засипал в моя дворец,
	но в душата — пролет. Аз мечтая…
	Де си? По заскрежений прозорец
		името ти с пръст чертая.



	Веч никога!


	Внезапна свада раздели ни,
	угасна пламък, чар се пръсна,
	и връзка, траяла години,
	една минута я прекъсна.

	„Веч никога!“ — казах ти ази.
	„Веч никога!“ — и ти повтори:
	у мене гняв пламна` тогази,
	у тебе гордост заговори.

	Печална нощ… На люта рана
	какъв ти сън, каква почивка!
	На сутринта — не знам как стана —
	ний пак се срещнахме с усмивка.

	И радост, празник във души ни,
	и щастье по лица разляно!
	Тъй майска буря като мине,
	небето става по-засмяно.



	Ние


	Ти — често сприхава, аз често строг и властен,
	ти — често облаче, аз — облак бурен, черен,
	ти — нежна в любовта, аз в нея вихър страстен,
	царица ти — аз цар и пленник начумерен.

	И винаги, съвзет, аз падам на колене
	за прошка и кълнящ поривите си груби.
	Но ти веднъж каза`: „Защо това смиренье?
	Жената силен мъж и бог в любовник люби!“




	Майска китка

	Есть речи — значенье
	темно, иль ничтожно;
	но им без волненья
	внимать невозможно.
	Лермонтов


	Има име мен известно.
	то не е дотолкоз лично,
	ни богинско, ни небесно,
	нито пък е романтично.

	Всякой може равнодушно
	това име да дочува,
	то за него е бездушно,
	то му нищо не казува.

	Но за мен не е нищожно,
	то и тайно му значенье,
	нито ми е пък възможно
	да го слушам без вълненье.

	Колко сладост то съдържа
	в свойте звуци прости, ясни,
	как сълзите то задържа,
	как ми свети в дни нещастни!

	Ако нощем спя дълбоко,
	то по устни ви пролазва,
	будя ли се — извисоко
	призракът му се показва.

	Ако чуя лъх зефирен,
	то и тамо притреперва,
	и чучурът наш неспирен
	него бъбли, ми се верва,

	ако слушам шум дървесен,
	него мисля, че разбирам,
	ако гледам свод небесен,
	драснато го там съзирам.

	Утрен поздрав



	Я пришел к тебе…
	Фет


	Аз дойдох, душице сънна,
	сладко да те поздравя,
	че на вън се вече съмна
	тебе, мила, да явя;

	и че слънцето засмяно
	над горите вече грей,
	че от радост упоено
	славейчето майско пей;

	че зефирите въздишат,
	че дъбравата мълви
	и цветята си миришат
	из зелените треви;

	че природата с росица,
	с хубост свети, с младост грей
	и кат красна годеница
	на жениха си се смей;

	да те видя, ангел чудни,
	да те видя — пак засмян,
	и — дали възтокът будни
	бе от тебе по-румян!



	Сусана


	Месечинке, дружке злата
	на любовните мечти,
	като грейш от небесата,
	видиш ли Сусана ти?

	Що тя чини? Що се бави
	у дома си в този час?
	или негли тя забрави,
	че я чакам тука аз?

	Що я тамо, ах, възпира,
	та се тука не яви?
	Дали сгода не намира,
	или сън я улови?

	Щеш ли, месец тихозрачен,
	ти посредник да си нам?
	да й кажеш с някой начин:
	„Бързай, той те чака там!“

	И когато разумее
	твойте тайни хорати,
	ще ти клюмне, кат се смее,
	и насам ще полети.

	Ти тогава, луно злата,
	много сладостно сияй,
	и там горе в небесата
	спри ходът си и потрай,

	та да гледаш как упити
	от любов ще сме тогас,
	и били ли са честити
	други либета, кат нас.



	Момин сън


	Спи девойката красива,
	спи във сладостни мечти,
	но сърце й не заспива,
	то е будно и тупти.

	Нейното лице веднага
	тихо се зарумени,
	тя ръката си протяга,
	нещо за да отстрани.

	Виж, как тя се поизвива,
	силно дъха и завчас
	със ръце гърди покрива,
	нещо бъбли с полуглас.

	Да, тя бъбли, тихо шушне,
	тъй зефирът си мълви
	листове кога полюшне,
	ил високите треви.

	Тоя шепот да опиша
	никога не щъ умя:
	тук, приятелю, въздиша
	млада, хубава мома,

	що в съня си чуден, златен
	гледа сладостни неща —
	че един младеж приятен
	я цалува по уста.

	И която без да иска,
	пълна с упоенье тук,
	до гърдите си притиска
	тоз безплътния съпруг.

	О, блазе й, че сънува
	такъв сън безценен, мил!
	Ала по-блазе томува,
	който го е причинил!



	Портрет


	Живописче, начъртай
	на платно си млада фея,
	съживи я и предай
	прелест повече на нея.

	Дай й нежна красота,
	що най-красните я нямат,
	нейни очи и уста
	израз сладък да приемат.

	Нека малко й чело
	златна коса увенчава,
	грациозното й тяло
	всеки взор да възхищава.

	Нейни гърди се старай,
	кат ги крийш от нази строго,
	и отвън да се познай,
	че пленителни са много.

	Нега, страстна светлина
	в сините й очи да има,
	що издала би жена
	силно любяща — любима.

	Напиши, те моля аз,
	тая хубава картина
	и отдолу й тогас
	ще бележа: Катерина.


	Предпазване


	О либе драго, нека крием
	ний нашата любов и страст,
	с невинна хитрост да отбием
	вси людски погледи от нас.

	Боя се, пиле, че е трудно
	блаженството да се таи,
	боя се от окото будно
	на завистта — пази се ти.

	Дене драговница не си ми:
	съзреш ли ме, не руменей,
	зачуйш ли моя глас ил име —
	да се издаваш ти недей.

	Бъди по-хладна къмто мене,
	пази, кога ми хоратиш.
	със твоя глас и израженье
	душата ми да не смутиш.

	Кога ме гледаш, ти се чувай
	в очи ти жар да не пламти,
	със погледи не ме цалувай,
	нито ме гледай често ти.

	Уви, що думам ази клети!
	Това търпя ли щъ го сам?
	О дружке драга, тез съвети
	недей ги следува` дотам.



	Стаята


	Ето стаята любезна,
	дето грацийте се кичат.
	Колчим тук самичък влезна
	сладки мисли ме увличат.

	Всичко тука ми разказва
	зарад мойта хубавица,
	дъхът й тук се запазва,
	тук е нейната душица.

	Ей туй светло огледало:
	нейний лик се там усмихва.
	То съвет й бе давало,
	за да става по-красива.

	Ето тия огърлици,
	що на шия й висеха
	и албастрени гърдици
	най-пленително красеха.

	Ей корсета безполезни,
	гръд разкошна кой пристяга,
	тез чипичета любезни,
	де крачето й се слага.

	Тез цветя и тез труфила,
	що накичваха приятно
	нейната главица мила,
	още дъхат ароматно…



	Пътешествието


	От моя не`хар и покой,
	като се бях отрекъл вече,
	другар желаях да съм твой,
	за да пътуваме далече.

	Но мойто сърце в тоя час
	изпадна пак в недоуменье:
	другар не щъ ти бъда аз,
	адио! Тръгвай си без мене.

	Цалувките и жалний вик
	на мойто либе сладкодумно
	побъркаха внезапно, в миг,
	туй намерение безумно.

	Очи му днеска по-пламтят,
	не ще ги никога забрави,
	и жалостта му тоя път
	по-привлекателно го прави.

	То ме притиска до гърди
	и във небето ме заклина,
	ту че го мразя ме беди,
	ту моли ме да не замина.

	О, как да мисля аз за път,
	като го гледам че въздиша,
	и тия сълзи, що текът,
	да тръгна без да ги обриша?

	Да опустеят тез места
	и таз омразната чужбина,
	що потопиха в жалостта
	днес моята безценна Рина.

	И ти, о друже, кой не знайш
	любов какво е, а най-паче
	не се е случвало да трайш
	пред либето, което плаче —

	на добър час! И тая страст
	пази се да не те смущава
	и от която нивга аз
	не искам, друже, да оздрава.


	Де е моя рай


	Истина е, другий свят
	малко още е познат,
	затуй в други стари басни
	нека днес да полетим
	раюве да навестим,
	може би и по-прекрасни.

		Вий ще мрете, с тъжен глас,
	казва Питагор на вас,
	но вий пак ще се родите
	и пак тук ще се живей.
	Пак ли тука? О недей!
	Кой ти верува лъжите?

	Твърде малко ни тешиш
	с тия думи празни, голи,
	като искаш да държиш
	нази пак във тез неволи.
	По угода ни лъжи,
	или правото кажи!

		Тоя, който пък създаде
	Елисейските поля,
	по-приятен рай изля,
	кат му вечен мир отдаде.
	Но във тоз блажений рай
	любовта не пребивава,
	а тоз мир, покой без край,
	най-подире домъчнява.
	Без любов и в самий рай
	може мъчно да се трай.

		Один, скандинавский бог,
	на народа си жесток
	в другия живот обрича
	ратни подвизи, сеч, бой,
	и там всяк един герой
	с венци лаврови накича.
	Аз почитам храбростта,
	всички вий и аз желая
	слава в битка да сдобийм,
	ала мисля, че във рая
	няма нужда да се бийм.

		Друга пък надежда храни
	негърът заточен, клет,
	кого чакат за напред
	се` туй робство, се тирани.
	В свойте мъки и тегла
	вярва, че подир смъртта си,
	ще сдобие волността си
	и на родната земя
	ще се върне да пирува
	и пак вечно да добрува.
	Аз, обаче, жив ил в гроб,
	тебе искам да съм роб,
	моят хубав рай е тамо,
	дето тебе видя само.

		Да оставим Шкотский рай,
	кой посреди мъглите трай
	и където обитават
	само сенки без тела.
	Малко туй ме възхищава:
	никой път не щъ жела`
	в броят им да се представа.
	Сянка да съм ме е страх,
	тя по нищо е от прах,
	и телата по са харни,
	в рая с тях сме благодарни.

	Умно струва Мохамед —
	със фантазия крилата —
	дето казва, че с телата
	ще да влезнем в оня свят.
	Тамо хурии без чет,
	хубавици и сладчайши,
	праведните веселят,
	тамо млади Фатми, Айши
	с нектар вечно ги поят
	и със радости безкрайни…

	Но във тез места омайни
	липсва туй, що на страстта
	благородна прелест дава
	и в сърца ни сладостта
	до блаженство възвишава;
	липсва само: любовта.
	Да допълня тая нужда
	либето ще водя там,
	и на тая вяра чужда
	рай най-чуден ще създам.

	Ала за коя причина
	ще да ходя тъй далеч?
	Тоз рай чуден днес при Рина,
	в тоз свят го имам веч.



	Майчин съвет


	Зарана щеш, синко, на път да отидеш,
	през гора зелена мома да обидиш.
	Но послушай, синко, майка що говори:
	помни — кога влизаш у момини двори,
	сградье му не гледай дали е голямо,
	ами гледай, синко, чисто ли е тамо;
	не гледай момата има ли жълтици,
	обеци и гривни, скъпи огърлици,
	хубави сукаи и шити ръкави —
	то се, сине, сявга печели и прави.
	Ами гледай памет има ли момата,
	че със памет, синко, бива най-богата!



	Калинкин сън


	Заспала мома, заспала
	самичка в поле широко,
	където цвете сбирала
	под едно дърво високо.

	Завея вятър от море,
	скърши ми гранка маслина,
	падна ми гранка от горе,
	удари в гушка Калина.

	От сън мома се събуди,
	събуди, още зачуди.
	Фана да плаче Калина
	и ветра люто проклина:

	Ветро ле, да онемееш.
	В туй поле да не повееш!
	Що ме, ветро ле, пробуди
	и сънеца ми прокуди?
	Ази сладичко сънувах,
	че със либе се цалувах.



	Мома Ангелина


	Колчем заран си замина,
	гледам бяла Ангелина
	посред двори, че си спава:
	зора грее, тя не става,
	славей пее, тя не шава.
	И до нейната главица
	бардак стои със водица,
	а във него китка цвете.
	Пусти порти и проклети,
	залостени, заградени,
	заключени и подпрени —
	не съм змия да се вмъкна,
	не съм пиле да префръкна,
	нито елен да премина,
	да цалуна Ангелина.



	Злата и майка й


	Злато мари, злато име,
	мари, дъще, я кажи ми,
	кой ти цветето набаска,
	кой ти бузата одраска,
	кой ти гушката закачи —
	там стори червено значе?

	— Мари, мале, мила мале,
	като питаш, да ти кажа:
	снощи гости сме имали.
	Отидох вода да тража
	с менци сама на извора.
	Там заварих много хора.
	Рекох малко да почакам
	и за мене ред да доде…

	Че отде ги бяс проводи
	черни биволи проклети —
	между нази се увряха,
	бистра вода да си пият.
	Едно биволче най-мало,
	пусто що бе пощръкляло,
	ни зарита и затласка
	и с опашка ме забръсна,
	та ми цветето разкъсна,
	и ми бузата одраска,
	и ми гушата закачи,
	та стори червено значе!

	— Мари, дъще, мари, Злато,
	мари, чеденце благато,
	лъжи, лъжи колко сакаш,
	от мен вяра да не чакаш:
	й аз съм се мари момила,
	й аз съм на вода ходила,
	и кат тебе съм патила.



	Къпината


	Отишло моме напето
	смин да сбира на полето.
	Лудо младо го спогони,
	моме бяга, цвете рони.
	Че отде се взе къпина,
	та му ризата запина.
	Лудо младо се провикна:
	„Дръж, къпино, доде стигна
	тебе ще да е фалбата,
	моя ще да е момата!“



	Дял I. Рина
	Цвете


	Цвете мило, цвете красно,
	цвете с тънинко стебло,
	що навеждаш тъй безгласно
	свойто хубаво чело?

	Що тъй бързо побледнява
	твойта нежна младина?
	Що слабнее, изветрява
	таз приятна миризма?

	Ти засмяно си цъфтеше
	във градинка драга нам,
	гордо, весело ти беше:
	о, тъгата аз ти знам.

	Ти от пръсти се откъсна
	нежни, крехки, както ти,
	и молба ти се отблъсна.
	Младостта ти се скрати.

	Не повянвай и не клюмай,
	живо цветенце бъди.
	И без глас ми тук продумай,
	на сърце ми обади.

	Развълнувана ли беше
	тя, кога ръка простря,
	та живота ти косеше?
	Как тогаз я ти съзря?

	Бляскаха ли й очите?
	Искри пущаха ли вън?
	Тупаха ли й гърдите?
	Имаше ли там огън?

	Ил лицето й усърна,
	кат откъсна тебе с пръст?
	Беше ли тя хладнокръвна?
	Би ли ще туй само лъст?

	Но не вярвам, карамфиле,
	туй жестоко нещо аз,
	ний до днес сме се любили:
	искрена е нашта страст.

	Аз душата й вече зная:
	чиста е кат нейний лик,
	неспособна да ласкае,
	глас й е сърдечен вик.

	Не повянвай, цвете красно,
	не губи си живостта,
	ах, говоря ти напразно,
	кат те мокря със уста!

	Няма тая да отминеш
	обща участ на света,
	като цвят ще да загинеш,
	както гине младостта.

	Кат е тъйка, да не губим
	туй, ах, време без цена,
	в упоение да любим
	в таз крилата младина.



	Nocturno


	Тихо месец ясний грее от небето,
	нищо не смущава царски му мечти,
	тихи са горите, тихо е полето
	и сърцето мое само си тупти.

	Но завчас по-силно то се разтреперя:
	чу се сладък шопот в нощна самота,
	кат че белий гълъб си крила разперя,
	кат че се цалуват от зефир лица.

	Тя тогаз яви се с лик богинский, красен
	на земя да бъда аз не вярвах сам;
	взрях се на небето, де грей месец ясен:
	то далеко беше с ангели си там.

	Тихо месец ясний грее от небето,
	нищо не смущава царски му мечти,
	тихи са горите, тихо е полето
	и сърцето мое само си тупти.



	Либето


	Ангел не е, но не мрази
	и кат ангел е без грях,
	няма хубави елмази,
	но то грее като тях.

	Мома не е, но обича
	по-горещо от мома.
	Тя се с рози не накича,
	но тя роза е сама.

	Не ми прави клетви верни,
	както навик е по нас,
	вместо думи лицемерни
	тя цалува ме без глас.

	Що ми требува да дира
	за песни си критик друг,
	кат ги сладки тя намира
	и обича техний звук?

	Мъки тежки ако патя,
	гони ли ме страшен враг,
	сявга в нейните обятья
	търся милост, верен ляк.

	Ако в минути неприятни
	скръб духа ми съкруши,
	тя със думи благодатни
	и с милувки ме теши.

	Ако горки сълзи роня
	божий гняв да укротя,
	вместо пред божа икона
	ней молитва си чета.

	Бури, мълний върху мене
	тряскат ли във нощний час,
	то във нейните колене
	крия си главата аз.



	Нощем


	През прозорците кристални
		месечко се смей
	и чучурче с глас печалний
		в тишината пей.

	А освен тях нищо живо
		няма окол нас
	и в туй място мълчаливо
		всичко спи в тоз час.

	И тя нежно кат възвила
		мраморний си врат,
	спи си сладко млада, мила,
		дъха аромат.



	Вечер


	Ясно слънце веч преваля
		тъмните гори
	и небето то запаля
		с огнени зори.

	Дневний крясък умалява,
		бяга летний пек
	и дървенцата развява
		ветрец тих и лек.

	Птичките по-звучно пеят,
		трепкат си крила,
	агънцата милно блеят,
		скачат по поля.

	В тоя час, кога се скрива
		дневната звезда,
	ти излазяш по-красива
		с менци за вода.

	Между другите жени си
		най-прекрасна ти;
	те цветя са, ала ти си
		роза, що цъфти.



	Писмото


	О, помниш ли ти оня час,
	кога си твоя гняв навлекох?
	Когато първий път със страст
	„обичам те“ на тебе рекох?

	О, колко сладък е за мен
	тоз спомен свят на мойта младост,
	кога омаян, упоен
	познах живата тая сладост!

	Едва зад тъмните гори
	се крийше дневното светило
	и най-подирни си зари
	за сбогом нам ги бе пратило.

	Аз тръгвах веке бързешком
	и пълен с трескаво решенье
	да туря край на туй мъченье
	аз идех къмто твоя дом.

	Но не със сабя безпощадна
	въоръжен аз идех там,
	под нейний удар аз да падна
	и пред крака ти дух да дам;

	не, ази нямам таз охота
	без теб да съм на оня свет
	и колко и да си Шарлота*
	не би ми дала тоз съвет!
	[* Героиня на романа „Страданията на младий Вертер“ от Гете.]

	Ти знайш, нали? с какво тогава
	аз любовта си ти явих!
	Недей се смя! Какво да права?
	Едно писмо ти аз връчих.

	Тя бе невежа, ти не знайше
	да черниш вещо гладкий лист,
	нито пък някога чъртайше
	твой образ хубав, бял и чист.

	Ти ме помоли с удивленье
	писмото да ти прочетъ,
	а мен облада ме смущенье
	какво ли да ти известйъ!

	О, помня таз минута тясна,
	безгласен, с книгата в ръка,
	стоях уплашен и захласнат,
	та как да зина да река?

	Но ти, по-хитра, прозорлива,
	от тежък труд ме отмени
	и в мойте румени страни
	прочете книгата свенлива!



	Съвети за наука


	Как? Ти желаеш със наука
	ума си да обремениш?
	С пера, със книги и с азбука
	ти стола си да украсиш!

	Обаче ази съм на мненье
	да си останеш в простота,
	да, че безмерното ученье
	вреди, покваря хубостта.

	Ти имаш туй, кое ти тряба,
	познанието да плениш…
	И с него ти, макар и слаба,
	в покорство всинца ни държиш.

	Ала за тебе, не за друга,
	и зарад твоята любов,
	за да ти сторя таз услуга,
	с голяма радост съм готов.

	Тъй, слушай моите съвети,
	А, Б учи най-първо ти,
	подир — любовни ми билети
	със прилежание чети!

	Кога история залавяш,
	там по-полезното дири
	и с туй, което ще забравяш,
	ти паметта си не твари.

	Недей изучва глупостите
	на новите ни времена,
	нито делата зверовити
	на хвалените племена.

	Недей зная до де владали
	Атила, Карл и Тамерлан,
	мини и папските скандали,
	и средневековата сган.

	Иди в най-древните години,
	във баснословний оня век,
	и днеска кой плени души ни,
	обайва младий человек.

	Но славната Семирамида
	набързо ти я остави,
	с внимание чети Овида,
	той теб ще много да яви.

	Познай ти Пафос и Цитера
	и техните народи там,
	що на богинята Венера
	се вечно кланяли във храм.

	Учи и тез събитья вети,
	изпълнени с небесна сласт,
	кога слазяли боговете
	при хубавиците у нас.

	Ала пази се от въртопа,
	де сред любовниците трай.
	Таз непреклонна Пенелопа
	за техните молби нехай.

	Тя, вярна, чака, ожидава
	свой Одисея във тегло,
	кой може би се наслаждава
		прегръдките на Калипсо.

	Без тая вярност упорита
	имала би по-блага чест:
	кат тебе би била честита
	и като теб любезна днес.



	Спи, въздишай и се смей


	I
	Когато почиваше ти
	във сладки, блажени мечти
	и всичко наоколо спеше
	освен аз и мойто сърце,
	и месец приятно златеше
	богинското твое лице,
	тогаз кат пред идол изваян
	аз гледах на тебе облян
	и като навеждах глава
	да чуя дъхът ти безгласен,
	ах, спи си, ти думах едва,
	ах, спи си, мой ангел прекрасний!

	II
	Когато в полунощний час
	милувах те галено аз
	и щом се в просъница нежна
	в прегръдки ми виждаше ти,
	по-прелестна, страстна, набрежна
	въздишаше в сладки мечти;
	тогаз те притисках по-тесно,
	и пълен с блаженство небесно,
	въздишах със тебе и аз.
	И после с цалувки най-страстни
	въздишай, ти думах, с тих глас,
	въздишай, мой ангел прекрасний.

	III
	Когато се будеше ти,
	щом начне възток да пламти
	и още от сънища сладки
	омаяна биваше там,
	по бузи ти румени, гладки
	усмивка трептеше едвам,
	що често сърце ми подканя
	за нови по-луди желанья!
	И като цалувах във тях
	тоз огън, кой нивга не гасне,
	ах, смей се, ти думах със смях,
	ах, смей се, мой ангел прекрасний!



	Недовършено


	На най-злощастний человек
	тя би обърсала сълзите,
	тя бе изляла сладък лек
	на мойте болки ядовити.

	За вечна искрена любов
	и тя, и ази се заклехме
	и като в рай ний земен, нов
	в блаженството се веселехме.

	И вярвах в мойта простота,
	че тъй ще бъде непрестанно,
	че у жената любовта
	е нещо много постоянно…
	...........................
	...........................



	Подир бурята


	Ний пак се раждаме изново,
	о Рино моя; що се губим?
	Преставаньето да се любим
	за нази е мренье готово?
	Дано таз връзка, що свърза ни,
	по-яка с времето да стане.
	Защо ухо ни даде вяра
	на таз мълва лъжлива, злобна,
	що да ни спречка бе способна
	и във раздор да ни докара?

	От леността си ний страдахме,
	ала сега се пак узнахме
	и те намирам по-красива,
	по-много вярна, обичлива.
	Владей ме, но владей ме вечно
	и нека в самота безпечно
	ний да се любим непознати,
	да бъдем тихи и благати.

	Както малката рекичка
	люшка бистра си водичка
	и не се в поле разлива,
	но се в храстето укрива,
	така и ний блаженство наше
	ще го затулим в тишината
	и там то няма да се плаши
	от завист, нито от злината.



	Едно възпоминание



	Celeste enchantement des premiers amours.
	Parny


	Залибих те пламенно, страстно,
	пламна ми огъня в гърди,
	откакто ти, Рино, напрасно
	таз искра в сърце ми гуди.
		Таз искра! Туй чувство горещо!
		Как то ме облада завчас.
	От тебе по-друго, по-сладостно нещо
	не мислях, не знаях, не виждах тогаз.
	То моето сърце по-друго направи,
	стопли го по-силно, нов мир му откри,
	по-нови желанья във него постави,
	да знае да люби, да знай да гори.
	Неволно бе негли, но ти си причина,
	та мойта невинност изчезна, загина
	и кат ме извлече из тихий покой,
		поклонник направи ме твой.

	Аз любях те вече безкрайно
	и младо си сърце теб принос бях дал,
	но мойте въздишки, но моята жал
	ги никой не знайше: страдаях аз тайно.
		Не знайше, че ти, без да щеш,
		ме върло в сърцето удари,
		мечти ми детински попари;
		тъй както студеният скреж
		убива по пролет цветята.

	Таз страст безнадеждна, що в мен си таях,
	бе тебе, уви, непозната!
	Но често, когато те срещнувах, ах,
		се мъчех със погледи живи,
		с въздишки дълбоки, горчиви
	на теб да обадя, о Рино, тогаз,
	че много страдаях, че либях те аз!
	И като те молях за милост най-мала,
	боях се, уви! да не би ме разбрала!



	Възпоминание


	I
		В дни пролетни, развеселени,
	когато вред цветя цъфтйът,
	кога по росните полени
	си млади агънца пасът;
		кога вечерниците пресни
	разнасят тайно сладостта
	и птички с младите си песни
	омайват всичките места;
		обичам аз, в мечти крилати
	упит, към теб да фъркам аз
	и спомени печални, злати
	край мен да призова тогаз.

	II
		И ти във сладка упоенье
	прегръщаше ме до гърди
	и тихо думаше на мене:
	о, либе, весело бъди!
		Не се предавай в мисли черни,
	не съм ли тук при тебе аз?
	Или предчувствия неверни
	душа ти плашат тоя час?
		А аз в усилия горчиви
	страхът тогава си таих
	и с думи либави и живи
	показвах се засмян и тих.
		Уви! За близка ни раздяла
	не смеях да ти известя
	твоята ръчица бяла
	цалувах, с теб да се простя.
		Не исках аз със думи люти
	твой ясний лик да помрачйъ,
	в тез сетните за нас минути
	сърцето ти да огорчйъ;
		но моята душа с риданье
	стоеше под жесток товар
	и в туй мъчително мълчанье
	злочестен беше твой другар.

	III
		И ти затече се в градина,
	откъсна цвете мълчешком,
	с усмивка рече: туй от Рина,
	и даде ми го бързешком.
		Ти с думи благи и надеждни
	желайше да ме утешиш
	и с уверенья либни, нежни
	мен любовта си да явиш.
		Ти думаше: О либе, на ти
	туй цвете благовонно, знай,
	че сявга дните ни благати
	цъфтя щат, както то през май.
		Виж как се нежно то усмива.
	И дава мирис пресен, нов,
	така всегда ще й млада, жива
	към теб и моята любов.

	IV
		Вечерните зефири веят
	и пръскат хлад и миризми
	и птиците летят и пеят
	по тез засмените хълми.



	Дял II. Смес
	На девица


	Гиздава девице,
	младий розен цвет,
	лепа гълъбице,
	миличка Софице,
	мой любим предмет.

	С нежност благодатна
	даваш ми ръка
	и с мисъл приятна
	за бъдащност златна
	пълниш ми духа.

	Ти ми в упоенье
	вричаш с либен глас
	в туй съединенье
	райско услажденье
	и за двама нас.

	Вече в мен сърцето
	бързо тупа, бий
	и с възторг обзето
	радостта си клето
	не може да скрий.

	Виждам се в Цитера
	в сладости упит
	и теб кат Венера
	гледам и трепера
	и люба честит.

	Тъй кат е, девице,
	би ли ща студен
	в мойте младиници
	към твоето лице,
	мой ангел безцен?

	Коя душа жива
	с малко, много свест
	би ще толкоз дива
	да се не упива
	от подобна чест?

	Кой не би съгласен
	свой живот със друг
	да мени по-ясен,
	рай небесен, красен
	да намери тук?

	Но о враг безмилен!
	Пред заристий Феб
	кат феникс безкрилен
	аз съм днес безсилен
	да фръкна към теб.

	Сцили и Харибди,
	спънки брой голям,
	предразсъдки, кривди
	и хорски обиди
	пречат днеска нам.

	Всуе Именея
	вий венец за нас,
	нимфите до нея
	пущат на Орфея
	арфата без глас.

	Трябва, момне драга,
	любовний огън
	от нас веч да бяга,
	за наша облага
	той да е навън.

	Трябва да изстине
	туй чувство у нас,
	в млади ни години
	требува да мине
	тоз удар въз нас!

	Тъй съдба искала!
	Тя сама ни сля,
	рай ни бе създала,
	а днес във провала
	пак ни фърля тя.

	Търси утешенье
	във друго сърце;
	забрави ме мене!
	Туй люто мъченье
	към гроб ме влече.

	Но прости ме, момне,
	да мразиш недей!
	Твой другар те помни
	и във песни скромни
	скръбта си ще лей.

	А зефир бежливий
	до теб ще донсе
	въздишки горчиви
	и поклони живи
	от мойто сърце.



	Сонет. На ученичката А.



	На ученичка А.,
	която четеше постоянно
	книга „Небесни светила“


	Ах, какво е туй желанье,
	що в сърцето ти гори?
	Що ти е, отговори,
	толкова наука, знанье?

	Туй ти Северно сиянье,
	тез звезди, луна, слънца
	дали можат ти прида
	повеч блясък, обаянье?

	Нали и без тях си ти
	пълна с дарби, красоти
	и обайваш, и привличаш?

	Съвършенство ли желайш?
	Научи се да обичаш
	и ти всичко ще да знайш!



	Експромт



	За девица А.


	Защо си ти толкоз жестока,
	за чувства по-нежни студена?
	Не знайш ли, мома черноока,
	че ти за любов си родена?



	Сонет. На една богомолка



	На една богомолка


	Често гледам, че заставаш
	в черква богу за фалба
	и с разпалена молба
	милостта му призиваваш.

	Ти навярно ожидаваш
	утешенье и покой
	и гласа да чуе твой
	поклоните удвояваш.

	Но надейш ли се сега,
	о Елено без душа,
	че ще найдеш съжаленье?

	Как ли господ би ти дал
	туй, което ти без жал
	днес отказваш го на мене?



	Добре ми е


	Зима. Вън е студ и мраз.
	От небето пепеляво
	сняг вали на тоя час
	и земята побелява.
		Той вали, вали, вали
	на парцали, едри, малки,
	и засипва, и соли
	стрехи, улици, пързалки,
		Пусто. Нийде не гълчът,
	гаче хора са заспали,
	и къщята не личът
	там под бели си месали.
		В топла соба при огън,
	кой пламти, грей благодатно,
	гледам времето навън
	и на мене е приятно.
		Може би на тоя миг
	други зъзнат вцепенени
	и доде съм аз в топлик,
	мрат на плочите студени.
		Тая мисъл тук сега
	ми покоят май смущава
	и кат гледам на снега,
	студ и мене обладава.
		Но какво!… От грях съм чист,
	ако бедни в свят имало,
	нито пък съм егоист,
	че е студ, че сняг валяло.
		Топло тука. А огън
	благи зари ми изпраща
	и поглеждам често вън,
	тия стихове кат драща.



	На непознатата девойка


	Хубаво момиче,
	непознато мен,
	пролетно кокиче,
	гълъбе безцен!

	Под синето небе
	по-красна не знам
	и ангел със тебе
	сравни ща едвам.

	Твойте очи будни,
	две ясни звезди,
	по бузи ти чудни
	трендафил цъфти.

	Имаш коси златни
	и лебедин врат,
	тез устца приятни
	дъхат аромат.

	Твойте ненки страстни
	не видя в тоз час,
	но че са прекрасни,
	туй догаждам аз.

	Може би приличат
	на два портокаля,
	затуй ме привличат,
	та да ги погаля.



	На Фатма


	Ей, Фатма, бял яшмак покрива
	за жалост твоето лице,
	но че си лепа и красива —
	усеща моето сърце.

	От мойте погледи неверни
	ти крийш вълшебни красоти,
	но видя очи светли, черни,
	в кои любов гори, блещи,
	и вежди писани и вити,
	клепачи дълги над очите,
	един албастрен малък нос
	и през яшмака ти труфила,
	къде си гиздаво увила
	коса блестяща като свила
	и черна като абанос.

	Кога по двора леко тичаш,
	въз твоята глава и стан
	яшмак и фередже навличаш
	и в них закрита ти приличаш
	на някой глупав истукан,
	в кой толкоз хубости умират.
	Уви! Това е ваш закон!
	Не бива тебе да съзират
	по-други очи; да допират
	по-други ръце; само Он,
	Он само, ах, благатък бива
	да се насища и упива
	със твоя лик… снага красива!…
	Начесто, Фатмо, правиш ти
	да падне твойто покривало
	и гледам чудни красоти:
	разкошни гърди, лице бяло,
	та моето сърце заспало
	по-буйно фаща да тупти;
	и като бързаш срамежливо
	по-скоро пак да се явиш,
	ти ме поглеждаш горделиво,
	като че ще ми промълвиш:
	„Гявурино! По-скоро виж!…“



	Българинът в Букурещ


	I

	Букурещо чудний,
	о, боерский град,
	шумен, многолюдний,
	хубав и богат.

	Тебе тука лея
	ситни стихове,
	тебе, граде, пея
	в тия часове;

	всичко в теб се пери
	сред шум, трясък, бой
	и въздух трепери
	в Поду Могошой.

	II

	Ето че се спира
	странник удивлен,
	гледа и се взира
	смаян, заглушен.

	Гледа непознати
	вещи, чудосий,
	среща с? брадати
	хора с паларий.

	В лавките кристални
	скъпотий лъщът,
	в улици безкални
	каляски трещът.

	Ей там се навалят,
	тук бързо търчат,
	ту шапките свалят,
	ту шумно гълчат.

	Тоз пристига, сгазва
	пътник ил съсед,
	пардонът му казва
	и бяга напред.

	III

	Но ей друга гледка:
	в пъстро деколте
	гиздава гризетка
	в пътя полете.

	Гледа бели плещи,
	стан и нежен врат,
	но биржар: пазещи! —
	вика му отзад.

	Бяга он от тука
	със потайна скръб,
	със тогоз се чука,
	друг го муши в гръб.

	IV

	Вечер, кат лампади
	слънцето менят,
	широките стради
	по-силно гърмят.

	В бричките разкошни
	дамите лъщът
	и кат визий нощни
	губят се в шумът.

	Млади тук и стари
	тръгват на разход,
	градини, булвари
	се пълнят с народ.

	Пищните отели
	бляскат във огън,
	навред загръмтели
	шум, музики, звън.

	Но някои красни
	от шум се бойът
	и вече безгласни
	с амурите спйът.

	V

	Ей ни в Чишмеджиу!
	Лабиринт горист,
	сенки, самотия,
	вир кристален, чист!

	Народът в алеи
	се разхожда с шум
	и в въздух се лее
	сладостен парфум.

	Музика гръмлива
	весело ехти
	и духа упива
	в най-страстни мечти.

	Хубави Диани,
	всите a’la bras,
	пълнят с обаянье
	таз страна добра.

	Тамо до буфета
	мъжете седът,
	чай, бира, кафета
	пият и гълчът.

	Какъв вид! А ето
	сред лъскавий свет
	деколте напето
	с най-нежен корсет.

	Кокетка се лута
	и иде насам,
	но в тая минута
	усмихна се там.

	И ето почтено
	един офицер
	с копи позлатено
	става й кавалер.

	А татък в гъстака
	през тихият вир,
	де в сенките, в мрака
	владей вечен мир,

	ти можеш угади,
	съгледа едвам
	някои дриади,
	що крият се там!

	VI

	Тука за жената
	още думи две:
	тя краси земята,
	ангел — пък небе.

	Ак и тъй прехвален,
	но без красний пол,
	Букурещ е кален,
	подивял и гол.

	VII

	Късно веке става!
	Време е за сън,
	мен ми се доспава:
	из театра вън!

	Ламби светят, бляскат,
	улици гърмят,
	камшиците пляскат,
	каруци трещът.

	Пиенци лудуват,
	народ кат порой,
	биржарите псуват,
	вик, плясък и бой.

	Брат губи сестра си,
	а майка — синът,
	тоз пуща жена си,
	а тя пък — мъжът.

	Но ней се обажда
	конте изведнъж
	и нежно замяща
	любезният мъж!

	VIII

	Но веч толкоз стига!
	Сбогом, Букурещ!
	Не остана книга;
	ща си ида пеш!

	В теб от твар се лесно
	виждам отърван,
	казвам си го честно:
	нямам нито бан!



	Наший доктор


	Ей докторе, ей докторе,
	сива мотовилка,
	болен съм, моля ти се,
	дай ми нещо билка.

	— Не, не мога! Във хотела
	чака ме трапеза
	и не зная дали скоро
	оттам ще излеза.

	Докторе мой, помогни ми,
	много зле тресе ма.
	— Твойта треска нека чака,
	ази ща подрема.

	Докторе! Око боли ме!
	Какво да се чини?
	— Няма нищо! Остави ме!
	То само ще мине.

	Ух, какви са хора диви!
	Само ме смущават.
	Нека търпят! Те са криви,
	че се разболяват.

	Той яде, пий, спи, прочита,
	ноктете си стърже
	и с тез дела важни чака
	месец да се свърши.

	Докторе! За бога, чуй ме!
	Целий ден те дира;
	ела скоро да помогнеш,
	щерка ми умира!

	— Ух! Занят съм, остави ме,
	сюрмахкиньо гола!
	Ази бързам да получа
	четирийсет пола.



	Иванка


	Недей слуша, недей вярва,
		миличка женице,
	хорски думи ядовити,
		лошите язици.

	Хората са тъй от време:
		за злото способни,
	очите йм са завистливи,
		сърцата им — злобни.

	Чуждото добро боде ги,
		нивга не почиват…
	Твойте сълзи ги не стряскат
		или ги разсмиват.

	Нявга ти бе красна, млада,
		с поклонници много;
	ти грееше, ала днес си
		наказана строго.

	Ти въздишаш, ти се мислиш
		добрините прежни,
	в миналото ти живееш
		сред теглата днешни.

	Никой тебе за утеха
		не каза две думи,
	ти чу думи и обиди,
		тежки кат куршуми.

	Аз те срещнах и разбрах те
		със вълненье скрито;
	видях в теб душа прекрасна
		и сърце разбито.

	И със нежност аз съзрях те
		и в борба със злото
	свалих тварът от сърце ти —
		срамът от челото.

	Ти можа веднъж да кажеш:
		ази съм щастлива!
	Видя, че лобовта в тебе
		йоще била жива.

	Но защо си дните мръщиш
		с тез съмненья грозни?
	Защо даде ухо лесно
		на чуждите козни!

	Недей кълня, недей мрази!
		Вражда не прилича
	кат на теб жена родена
		само да обича!



	Кямиле


	Под тез вежди черни, вити
	мокри светяха очи
	и из устни сладовити
	звучен глас взе да ечи.

	Тя запя печална, красна
	и закърши чудно глас
	и таз песен толко ясна
	крийше любов, гняв и страст.

	Пей, Кямиле, мома смутена,
	пей, турчанко, зарад мен.
	Скланяй глава упоена,
	стреляй поглед развълнен.

	Пей, Кямиле, играй, лудувай!
	Мятай коса по бял врат,
	кърши снага и вълнувай
	и опий ме с благодат!

	В тия мигове крилати
	с твойта прелест ме омай!
	Възкреси мечти ми злати,
	въведи ме в ваший рай!

	И бащи си кат оставим
	долу тук да се ядът,
	там в блаженство да забравим
	аз теглата, ти — срамът.



	В русенский театър


	Сцената е светла, музика гърми,
	приказки и шопот, младежите пляскат
	и между народа като звезди бляскат
		младите моми.

	И тя, безпокойна, нежна и безгрижна,
	гледаше лукаво с евантайл в ръце
	и аз схващах мълком всяка мисъл скришна
		в нейното лице.

	Душно и горещо. А пак нежна Сийка
	с ветрилото маха, бързо маха тя,
	и се питам ази тя зефира л’вика,
		или любовта?



	Хубавица



	Ей нет соперниц, нет подруг.
	Пушкин


	За таз тайна хубавица
	рекох да попея,
	нимфа ли е ил девица,
	да реша не смея.

	Тя е красна, тя заслужи
	света да я знае,
	от вси моми, от вси ружи
	по-прелестна тя е.

	Кой я срещне, шъпне тамо:
	хубава си, момне;
	кой я види веднъж само,
	винаги я помни.

	Нейний поглед пуща пламен
	и гори сърцето,
	скромността й грей като камен
	безцен на лицето.

	Всите сърца тя вълнува
	и добри, и груби,
	никой ней се не любува:
	трябва да я люби.

	Като роза е засмяна
	през майска вечеря.
	Има снага кат Диана,
	гърди кат Венера.

	Вий напразно ще се майте,
	русенски девици,
	за кого са да узнайте
	моите песници.

	Не търсете; таз напета
	не е между вази,
	в ваший бал и соарета
	нивга тя не влази.

	В други места глухи, скрити
	тя цъфти нечута,
	като люляка в скалите,
	що пътник не бута.

	Аз я видях, кат се скитах
	там край бреговете,
	тя коя бе, не попитах
	и вий не търсете.

	Доста е да знайм, че тя е
	българка и красна
	и сега за таз мома е
	мойта песен ясна.



	Писмо

	(До приятеля ми Н. Иванов)


	Четох твойто писмо аз
	и ща помня всеки час
	туй приятно впечатленье,
	що възбуди то във мене.
	Ти доволен си остал,
	казваш, кат си прочитал
	с услажденье стихове ми,
	що диктувало сърце ми;
	във които аз възпях
	любовта и очъртах
	тия прелести свенливи,
	за кои да става шум
	запрещава хладний ум.
	И като другар на музи,
	както са не много друзи,
	ти на слабият ми дар
	с незасилен йоще жар
	сила повеч да дадеш,
	красни венци му плетеш.

	В таз постъпка деликата
	с добрината си позната
	мъмриш ме, що пея аз
	за любов на тоя час;
	питаш ме коя причина
	ме заставя да замина
	не към оня светлий рът,
	дето палми се берът,
	дето слава обитава,
	но в Венерина държава?

	Знам, че с туй си ти желал
	да изкажеш твойта жал,
	че наместо с мойта лира
	по-достойно днес да свиря;
	вместо с пламенни песни
	тез мъгли и тъмнини
	да се трудя да прогона,
	що висят по небосклона;
	вместо с лирин мощен звън
	от дълбок да будя сън;
	и на цяла България
	истината да открия,
	нея да възпявам аз,
	то седнал съм тоя час
	в тия стихове любовни,
	но неважни и греховни
	и за мен, и за светът
	да си блъскам аз умът…

	Но какво и как кажи ми,
	о, другарю мой любимий,
	требува да пея аз?
	За всестранният ли мраз?
	За народните ли нужди?
	За коварствата ли чужди?
	Да реча ли всичко зло,
	що е в нашто общество,
	кривдините у кого са,
	та не може да хароса?…

	Ала вместо да зовъ
	аргументи, да явъ
	по коя причина главна
	аз престанах веч отдавна
	да бърникам тез неща,
	имай, друже, благостта
	да послушаш тая басна,
	що по-долу ще ти драсна
	и не помня де бях чел:
	пътник някой, кат видел
	истината, че се крила
	в трап дълбок и се гушила,
	как? — викнал учуден той, —
	лъже ли ме поглед мой?
	Ти си Истина светлива,
	а във яма си смрадлива!
	Що не идеш по светът
	да показваш правий път?
	И да грееш вредом сяйно?
	„О, не питай, милий байно —
	отговорила му тя; —
	страх ме мене налетя,
	като срещах люде разни
	с ум покварен, с тикви празни,
	що от моят жив светлик
	те надават силен вик
	и от мене да запазят
	мрака, в кой на слепи мязат,
	се стараят с бой и смрът
	да ме махнат от светът,
	мен — която не умирам!
	Колко пъти бях изгнана
	и запирана, и клана!
	Колко пъти бита бях
	ил на пламика горях!
	Мойта участ е фатална!
	Затова в таз яма кална
	чакам друг, по-сгоден час
	да издам пак моя глас!“

	Тази алегорья проста
	ме тълкува, мисля, доста,
	прочее, затуй реших
	във живот спокоен, тих
	в малки стихове да пея
	туй, що любя, що милея,
	да прославям любовта,
	дражестта и хубостта
	и ядът си кат успивам,
	безопасно да изливам
	мойте чувства и мечти,
	мойте спомени свети
	и желанья млади, луди,
	що страха не щат възбуди,
	нито ярост пък внуши
	в докачливите души…

	Да, мой друже, без боязън
	от преследване ил казън
	аз си пея любовта,
	що огря ми младостта
	и що в мене пак блещука.
	Не боя се никак тука
	от тез строги духове,
	що във мойте стихове
	мирни, весели, невинни
	мисли грешни и безчинни
	би видели тоя час!
	Но ще ги попитам аз:
	що безчинно или скверно,
	що безбожно, злопримерно
	има, дето някой смей
	явно любовта да пей?!
	Де в това е, питам, злото?
	Не само ли естеството
	още като ни роди,
	в нас туй чувство посади?
	Що такваз присъда строга?
	Що ще бърка туй на бога,
	ако любим с много жар
	най-прекрасната му твар?
	Ако с либе сме честити
	и в блаженството упити?
	Трябва ли да се отчайм
	в тез беди, в които трайм,
	че кат ни за скръб създаде,
	бог утеха не ни даде?…
	Ще ли негодува Он
	срещу самий си закон,
	в благостта си кой остави
	името му да се слави?!
	Не!… Не вярвам никак аз,
	че туй чувство, тая страст,
	що челяк от скот отлича,
	кат го прави да обича…
	Не! Туй, що е грях ил зло,
	сладко тъй не би било!

	И вий, съдници презлобни,
	що сте днеска неспособни
	да цените тоя дар
	най-велик во всичка твар,
	колко щете ме съдете,
	колко щете ме плашете
	с мир на мене непознат,
	с казън вечна, с грозен ад
	от фантазий плодовити,
	с? измислени, открити!
	Тоз огън неугасим,
	тоз тартар неумолим,
	тия бесове рогати,
	тия чърви, змий крилати,
	тия мъки, плач и вик,
	що до тоя ден и миг
	никой не чу, не видя,
	зло на мъртвите не правят,
	а нам само страх задават!

	И тъй аз ти обясних
	що си планът измених
	и приех таз нова вера
	жител да съм на Цитера,
	знам, че с тоя лесен труд
	няма аз да съм прочут
	и че вместо да съм славен,
	скоро в мрак ще съм забравен;
	лирата ми кат служи
	на любовний бог, кажи…
	чест по-малка, се разбира,
	требува да претендира
	като мен един поет…
	Тъй аз мисля занапред
	някой хубавици пресни,
	кат прочитат тия песни,
	щат да сочат мълком в них
	на най-нежний, сладък стих
	и замислени напразно,
	щат въздъхнат сладострастно.



	Прилика на пеперудата с цветето


	Пеперудката е цвете,
	що из въздуха се лутка;
	цветето е пеперудка,
	що не мърда си крилете.



	Епиграми
	На един доктор


	Защо, когато боледува
	от треска нашият лекар,
	самичък той не се лекува,
	а друг лекар му дава цяр?
	Нали познава докторийство?
	— Не прави си цера сам?,
	че слаб е, негли. — Не, ами
	бои се от самоубийство!



	За един чорбаджия, когато умре


	Веч умря! Умря горкият!
	Отърва се веч светът!
	Четир души го влечът,
	в гроба му да го зарият,
	червеците да гостът.
	Сиромаси, кат видяха,
	че отнасят тоз мръсник,
	радостен изпущат вик,
	дрипите им се засмяха.
	Ази плача пък от жал!
	Не че той е на носило,
	но защото бих желал
	да го видя на бесило!



	За поета Ф.


	Тоз байно вика, заявлява
	венец да му се оплете,
	че песни чудни съчинява!
	Не съм против; но ща прибава,
	че за венец достоен става
	и тоя, който се стърпява
	до краят да ги изчете.



	За Богорова


	Побратим Богоров се трепи
	да чисти наш беден язик
	и думи с? нови кове, лей и клепи,
	и вика с яростен вик:
	„Язикът се веч опропасти!“
	И трупа пуристът велик
	будикулки, седачи и саморасти,
	бивалици, чинки и красти,
	тъй щото язикът със тоз начин вещ
	стана чист и ясен доколкото щеш,
	едничката в туй бъркотия
	е таз, че даможем го ния
	разбра с леснотия,
	ще трябва на всяк един час
	Богоров да бъде при нас.



	За драматиста Вл-на


	Тоз байно не познавах аз,
	а името му знаях само,
	желал съм, впрочем, до тоз час
	да опозная личността му.
	Но ей случи се изведнъж,
	та четох драмите му тамо
	и виждам веч, че тоя мъж
	по-непознат ми още стана.
	Желаньето ми се отби
	познанство с него да направя
	и се страхувам да не би
	и името му да забравя.



	Епиграми
	На един атеист


	Тук почива смъртний тоз,
	кой в съмненье вечно трайше,
	бог за него бе въпрос
	и сам себе си не знайше
	дали истина е той!
	Най-подир му домъчнява
	се така да се съмнява
	и тъй снощи в съня свой
	къмто другий свят отиде,
	та самичък там да види
	и да знае занапред
	що да вярва в тоя свет!



	На един приятел


	Тук приятел мой почива:
	шията му беше крива.



>
	Графу К.

	(Весьма нужно)


	Зъл си, графе! Зъл си много!
	Упорит си, въртоглав;
	но ако разсъдим строго,
	имаш право: ти си граф.

	Твоят род ти право дава
	лишен да си на светът,
	титула в теб заменява
	и сърцето, и умът.

	В висши кръгове живе ти
	и без да ти кажем: сляз! —
	ти нас, мравките, почете
		и слезна при нас.

	Но, о граф, след чест такава
	много стана груб и див;
	човещинта повелява
	и на графа да й учтив.

	Наш язик слухът ти вреди,
	нашто име те гневи;
	ти ни казваш: самоеди!
	Плюйш въз нашите глави!

	С нас живейш, но с нас не си ти.
	Чужда ти е таз земя,
	що те с хлябът си насити,
	що радушно те прия,

	кога ти — сюрмах-скиталец
		се представи нам;
	псувай тоз народ-страдалец!
		Псувай! Няма срам!

	Бъди граф, барон ил папа,
	бъди немец сладкорек,
	но, о графе, с душа сляпа,
	бъди малко и човек!

	Това племе недостойно
	остави го, ти си прав:
	теб без нас ще й по-спокойно
	и нам по-добре без граф!



	По простонародните песни
	Сръднята


	Мила моме църноока,
	църноока и висока,
	на кого си налютена?
	За какво си натъжена?

	Дали твойта майка стара
	заран, вечер ти се кара?
	Дали татко ти тъгува,
	на постеля боледува?

	Или твойте братя мили
	снощи те не са пустили
	там на извори студени
	ведно с дружки пременени?

	— Чуй ме, либе, хвани вяра,
	нито майка ми се кара,
	нито татко е без здравье,
	нито братя са корави;

	ами тебе съм сърдита,
	че си с душа мразовита,
	че не знаеш как се люби
	като мене вярно либе.

	Толкоз ходиш по полени
	и по тез гори зелени,
	не видя ли нейде цвете
	нито зиме, нито лете,

	китка малка, що не вене,
	да увиеш зарад мене?
	Та и аз да бих познала,
	либе днес че съм имала!



	Влахиня, гъркиня и българка


	Три девойки хубавици,
	до три млади гълъбици
	млад Стояна обикалят
	и на него се прималят.

	Първа мома бе влахиня,
	втора — лъскава гъркиня,
	третя — българка чернока,
	белолика, че висока…

	Влахиня му скритом клюма,
	па се моли и му дума:
	„Вземи мене, млад Стояне,
	много ща ти дам имане:
	три товара дари нови
	и един товар грошове.“

	Гъркиня му скритом клюма,
	па се моли и му дума:
	„Вземи мене, млад Стояне,
	много ще ти дам имане:
	три товара със коприна
	и две хиляди флорина!“

	Българка и тя му клюма,
	па се моли и му дума:
	„Вземи мене, млад Стояне,
	много ще ти дам имане:
	три хамбара, цяло стадо,
	че и мойто сърце младо!“



	Не ще загине

	Непобедима



	Nous sommes garrotès! Plus de nations soeurs!
	Et je prèdis l’abime a nos en vahisseurs!
	V. Hugo («L’année terible»)


	Вярвам. Вярвам в нещо в небесата,
	вярвам в истината и в доброто,
	черен е триумфа на лъжата,
	низка е победата на злото.

	Вярвам. Вярвам, родино, и в тебе:
	не е този — друг е твоят жребий,
	дни по-други готви ти съдбата,
	вярвам в нещо в небесата.

	Разум висши или висша воля
	то е — но то види, милва, блъска,
	рано-късно своя лик оголя
	и зари ил мълний страшни пръска.

	Каина на съд ужасен вика,
	Юда — на върбата го увисва
	и троши ръката, що подписва
	смъртен приговор над мъченика.

	Има бог правдив. Той дига, сваля.
	Бди над слабий, силния струпаля…
	И ти, Майко, героиньо мила,
	вярвай в себе — вярата е сила!

	Подигни главата! Не унивай,
	твоята звезда високо свети,
	тя ще свети и през вековете,
	знамето в душата си не свивай!

	Имаш в що да вярваш: в твойта младост,
	в твойто здраве — на живота радост,
	в твойте мишци, труд, полети смели,
	в силите духовни, в теб назрели;

	имаш нещо по-велико: Твойто
	право! Правото, мощ несломима,
	херувима с огнен меч, чрез който
	в бой и с ада си непобедима!



	Да работим!


	При надеждите, що нас окрилят,
	при теглата от погрома лют,
	при бедите, дето се засилят —
	да засилим устрема към труд.

	Да работим! Да работим смело:
	с мишци, с нерви, със ръце и с ум!
	Нек се чуй у нази живо дело:
	бодрящий на работата шум.

	Да работим! Тази славна дума
	нека екне кат камбанен звън,
	нека стряска къщата и друма,
	нека сепне спящий тежък сън.

	Да работим! Нека дигнем знаме
	с тая дума и вървим напред…
	Труд! Спасеньето от робство там е,
	идеал е той на новий свет.

	Да работим! Имаме широки
	поприща за славен, спорен труд,
	бедност няма в него — срам жестоки.
	Няма стид под неговия скут.

	Да работим! На бащите наши
	добродетелта да продължим,
	техний пот почтен да ни не плаши —
	всичко ний на тоя пот дължим.

	Да работим! Мързелът е страшен,
	мръсен блуд с живота и с умът,
	мързелът е враг, другар всегдашен
	на теглата, брат е на срамът.

	Да работим! Няма тук оръжье
	по-велико, силно от труда,
	само то е вярно и не лъже
	и победоносно е всегда.

	Да работим! Бедствията бягат
	при труда и прав е наший друм,
	хленч, сълзи в дни тежки не помагат,
	а десници здрави с бодър ум.

	Да работим дружно и съгласно,
	ден изгубен е изгубен век,
	на живота ни в морето бясно
	труд е наший Ноевий ковчег!


	Нови екове

	Пролог


	О, знам, че мойте нови песни
	ще отлетят безследно; знам,
	че отзив слаб на час голям,
	те ще заглъхнат пак безвестни.

	О, знам, че мойте песни веч
	на есента цветя са бледни,
	на есента листа последни,
	що вятър ще отвей далеч.

	Но що от туй? Аз пея пак!
	Душа ми пей въпреки мене…
	Попитай, що шумти и стене
	при буря глухия букак?

	Защо и птичка с звучен клик
	денят здрависва, кой се ражда,
	защо и екът се обажда
	в леса на всякой гръм и вик?



	Добруджанската конница


	Не конница — морски
	вълни побеснели,
	сонм зверове горски
	от гняв пощръклели;

	не конница — буря
	от бесни демони,
	що всичко катуря
	ил тъпче, ил гони;

	не конница — хала
	от саблен звек, блясък,
	от цвил, ура — цяла
	от топот и трясък,

	блян вихрен понесен
	над степ ековита,
	ужасната песен
	на конски копита!

	Не конница — лава
	в димящи талази,
	в прах, гръмот и слава
	летящи витязи!


	На руските воини


	О, руси, о, братя славянски,
	защо сте вий тука? Защо сте
	дошли на полята балкански
	немили, неканени гости?

	Желали би вас възхитени
	да срещнем со сълзи и с китки…
	Но идете вий настървени,
	на грозни зовете ни битки!

	Желали би вас да прегърнем
	и тоз път сърдечно, горещо.
	Но взорът ви свети зловещо…
	Как ръце сега да разгърнем?

	О, руси! Аз друг път ви славях
	за подвиг велик и чудесен,
	високо ви лґкът поставях
	във мойта душа, в мойта песен!

	Вий някога знаме Христово
	развяхте за благо човешко —
	строшихте ни игото тежко,
	а днеска ни носите ново!

	И пак не ви мразим (не крия:
	обича ви още народа);
	но любим и свойта свобода,
	стократно пµ любим я ния.

	За тоз кумир ние се бием
	и с чужд, и със близък упорно
	и няма ний врат да превием
	пред никакво иго позорно!

	О, колко ви, братя, жалея!
	О, как би желал, братя клети,
	свобода и вам и за нея
	кат нас да живейте и мрете!



	Добруджа


	Люлката на първото ни царство,
	първо падало на Аспаруха
	в бляна мъ към силно господарство,
	чий меч бляскал над степта ти глуха —

	Добруджа! Земя на жито, паши
	прешироки, на полета плодни,
	днес и лаври раждаш благородни,
	лаври за борците горди наши!

	Де им меча спомен не остави?
	Де не им ечаха тям урата?
	Де се знамето им не прослави,
	водяйки след себе свободата?


	Към небето


	На юг война — на север пак война.
	Талази вражески бухтят, ревът
	и блъскат се в гранитната стена
	на нашта яка гръд.

	О, боже, чуй молбата ми: бъди
	баща, заслон на моя клет народ!
	Велик е той в великите беди,
	в борба на смърт, живот.

	Аз вярвам в теб и в твоя прави съд,
	и в правдата на твойте небеса,
	че в милостта си, както и в гневът,
	ти правиш чудеса.

	Пази ни, слаби сме по брой и ръст —
	духът ни само крепка е скала…
	О, боже, лек да бъде наший кръст,
	ти давай ни крила.

	Виж, гънем се под тежкия товар
	на подвига си; кръв се лей без край
	из нашта гръд. О, нов прати ни жар
	и нова мощ ни дай!

	Недей допуска лаврите ни ти
	да се покрусят — лаври чисти кат роса,
	нахалост да отидат жертвите свети,
	от храброст чудеса.

	Чуй, боже, майките, чуй техний вик
	за помощ, чуй ти вопъла ни слян,
	чуй тоз народ — герой и мъченик, —
	цял в кръв облян,

	цял в кръв облян в ужасната борба
	с врази безброй: през тежки векове
	той теб вверил бе своята съдба —
	и днес те пак зове.

	Крепи го, боже, в подвига му свят —
	за твойта милост е достоен той:
	виж как е чист и прав, и как е млад —
	пази го, боже мой!


	Македонските витязи


	Пак победи! Пак усилья
	с нови лаври увенчани!
	Пак великий дух окриля
	ратниците-урагани

	рицарите благородни
	на велики идеали
	из балканите свободни
	орли на бой полетяли,

	стяг издигащи победен
	при Дойран, при Вардар мътни
	и при Черна, с дъх последен
	бранящи завет безсмъртни.

	Храбреците вихрокрили,
	легендарните витязи…
	Но, деца народни, мили,
	има ли слова за вази

	толкоз силни и отбрани
	да възславят доблестта ви?
	И днес в нашите балкани —
	толкоз рози за чела ви?


	Една любов


	— Защо камбана бие, мамо,
	тъй жално? — Чедо, за мъртвец,
	със лавров украсен венец,
	умрял за Македонья тамо.
	— Кого погребват? Кой е той?
		— Един герой.

	— Защо камбана, мамо, бие
	тъй радостно, тъй силно днес?
	— Тоз звън обажда драга вест.
	— Какво, о, мале? — Синко драг,
		победа пак!

	— Къде така с ура и с песни
	вървят войници и сега?
	— Отиват, чедо, без тъга
	в борбата да се фърлят бесни.
	— В борба с кого — кажи ми пак?
		— С нов, синко, враг.

	— От Добруджа гърмеж топовен
	пристига, мамо, като зов
	за плач, ох, тъй е той тъжовен!
	— Мъртвец един заравят нов.
	— Ах, кой ще бъде там заровен?
		— Една любов!



	Завоят на Черна


	Завоят на Черна! O, име печално,
	о, спомен тъжовен за жертви безбройни!
	O, гроб ненаситен, погълнал безжално
	сърца на витязи крилати и знойни!

	Завоят на Черна! Каква скръб дълбока
	и гордост свещена се буди в духът ни
	за дивни усилья в борбата жестока,
	за подвизи славни, за лаври безсмъртни!

	Завоят на Черна! Възторг безконечен
	на вяра и младост, на духове смели.
	Българьо, гордей сс! Увий венец вечен
	на твойте герои при Черна умрели!


	Сенкевичу


	Възкръсна Полша, а ти загина,
	дойде свобода, а ти замина.
	Казах ли право? Не, полски сине:
	не гасне слънце, духът не гине.

	Ти жив си вечно в умът, в сърцата,
	смърт на безсмъртие не е позната,
	ни на тоз, който цял свят сладеше,
	който ни даде „Камо грядеши!“


	Българио, живей!


	Охулиха те злобно враговете,
	прокле те лицемер и фарисей,
	но твоята съдба по-ярко свети:
	Българио, живей!

	Жестоки рани те покриха, злото
	извика с радост: „Тя ще угасней!“
	Но ти издигна гордо пак челото —
	Българио, живей!

	„Да мре! — решиха на съвет събрани
	вразите, — щом за себе по милей!…“
	Но ти каза: „Не ща да мра, душмани!“ —
	Българио, живей!

	26 декември 1916



	При Черна


	Дене, ноще вие
	смърт грозна при Черна,
	в дим огнен се крие
	зарята вечерна.

	Дене, ноще — бури,
	в небето — пожари,
	тресят се клисури,
	поля и чукари.

	Реве, бучи ада
	въз мощ вдъхновена,
	желязо напада
	идея нетленна;

	все страшни, все нови,
	пред вихрове бесни
	стена от ножове.

	Орел прелетял би
	над тях — не човекът,
	не стонове, жалби —
	„Ура!“ носи екът.

	Бой на луда хала
	с гороломна сила —
	България цяла
	там очи вперила!



	Вести


	Войната гърми, а тук вести
	пристигат за лаври все нови,
	пристигат с тях вести злочести
	за нови, все нови гробове,

	за сили от смърт покосени
	и младости йоще в разцвета,
	за кърви юнашки разлени
	по страшните бойни полета!

	Отечество, ти си всевластно;
	кой смей да роптай, да запитва?
	Сърцето ми стене безгласно,
	душата ми шъпне молитва.


	Гласовете


	Скръбта народна казва ми: „Жалей!“
	Народният възторг крещи: „Ликувай!“
	Светите жертви думат ми: „Тъгувай!“
	Победата ми властно вика: „Пей! —

	надежди, бодрост в дух народен вкарвай!“
	Съмненьето нашъпва ми: „Потрай —
	грядущето що носи, не се знай!“
	А провиденьето ми казва: „Вярвай!“



	Историята наша


	Историята наша е богата —
	историята на новите ни дни, —
	едва ли миру друга е позната
	по толкоза бури, бездни, висини!

	Какви преломи, трусове, преврати,
	народе, преживя! Какви борби
	отчаяни и устреми крилати
	имà — какви нечувани съдби!

	Дали по някакъв закон върховен
	ти трябва в бури да растеш, вирейш?
	Или живот пропуснат в сън вековен
	решил си в кратък срок да изживейш?




	Песни за Македония

	Българският Бог



	Жив е той, жив е!…
	Хр. Ботев


	Тревожни дни, велики дни! Не знам
	прекарвал ли е друг народ такива.
	триумфи, слава! — а сърцата нам
	змия гризе, отрова в тях излива.
	Душмани грозни с низки врагове
	обграждат ни. Стихия на коварство!
	На адска завист демонът реве
	към младото, великото ни царство!
	И хищни птици яростно кълват
	меса ни живи, кръв ручи от рани…
	Затуй ли нашите свети герои мрат —
	да бъдем грабени, разкъсвани, обрани?
	Българио, треперя с твоя гнев,
	треперя с твойта ярост безгранична,
	треперя с яростта на бесний лев,
	на кой, настръхнала, си днес прилична;
	треперя с целий негодующ свет
	пред тоз позор; с душите възмутени
	на твойте храбри синове без чет
	по бойните полета покосени.
	Но жив е българският бог. Той нас
	в най-мрачни векове пази: пази ни
	при Шипка, Сливница, Люлебургаз —
	и днес той бди въз нашите съдбини.
	И днес той бди въз нас, невидим страж
	народен, и не ще да ни остави.
	О, жив е българский бог, богът наш
	велик, и чудеса за нази прави.
	Защото правдата е с наший меч
	и имаме велико тук призванье
	и славна рол в историята веч
	съдбата предвидлива начърта ни.
	И пак ще одолейм! И по-висок
	ще бъде нашият полет свободни
	въпреки всики сили преизподни!
	О, жив е, жив е българският бог!


	След Сливница…



	Война! Смърт на българите!
	(Вик на сръбския печат)


	След Сливница аз пеях: „Този адски
	раздор, губителен бе срам, безчестье!
	О, боже, дай любов, дай сговор братски
	и таз война мир вечен да замести!“

	И аз проклех я; проклех Милана,
	проклех злодея, демона размирен,
	виновника за толкоз кръв проляна.
	Но той умря, покрит с позор всемирен.

	Умря? Не, пак е жив! Духът му пак живее:
	разпаля страсти, буди зли омрази:
	Милан във цял народ сега лудее
	и меч душмански дига върху нази!

	Пак старата вражда неугасима!
	Пак вихърът на яростта завея!
	О, господи, такъв ли край ще има
	балканската велика епопея?

	О, господи, затуй ли бяха нашите
	свети борби за идеал блестящи.
	Та с втора междубратска сеч света да слишем,
	та нова Сливница в исторьята да впишем?



	Тържествен час


	От Охрид до Чаталджа, от Дунав до Кавала
	в една душа и мисъл днес цял народ е слян,
	една го мъка трови, една го люшка хала,
		един го пълни блян.

	От Охрид до Чаталджа, от Дунав до Егея
	от ярост гороломна днес цял народ пламти,
	той цял е огън, вихър, стихийна мощ, идея
		вулкан, кой веч бухти…

		Бухти! В душите ад е, сърцата в кръв облени,
		в гърди могъщи тътне сподавен лъвски рев…
	Стократно ти порасна, народе уязвени,
		в свещения си гнев!



	Затуй ли бе това?


	Грамади разкървавени тела,
	паднали в бран за братската свобода,
	велики, чудни вършени дела
	в борби ужасни с враг, стихий, природа;

	при Одрин, Лозенград, Люлебургас
	безчет борци прострени по полята,
	а други — жертви на мор ил на мраз,
	ил на Чаталджа гниющи в блатата;

	в Родопите, при снежний Булаир,
	при ървава Арда и Марица —
	на смърт ноумолима грозен пир
	от нашата до морската граница —

	затуй ли тия жертви, боже мой,
	се дадоха, та днес да чуйм ония,
	зарад които мря народ-герой,
	запъшкали под нова тирания?

	Затуй ли наште храбри синове
	жънаха лаври и посяха с гроби
	тракийските поля и снегове,
	та робите да видим и днес роби?

	Да видим всичко скъпо тяхно в кал
	погазено, език и род ругани,
	души им изнасилвани без жал,
	снагите — цели в синила и рани?

	Да видим българинът да не смей
	в най-българския край българин да бъде,
	и името, с което се гордей,
	кат срам и престъпленье да се съди!

	Българио, затуй ли ти дава
	тез хекатомби от юнашки сили,
	затуй ли ти геройски пролива
	най-пламенната кръв из свойте жили?

	Затуй ли бе, затуй ли бе това?


	„Ни педя земя!“



	И рече безумец: несть Бог!*
	[* И рече безумец: Няма Бог!]


	Славянство? — глупост, братство? — празна дума.
	Достойнство! — вятър, чест? — безсмислен звук!
	Свещена клетва? — за хитреца глума,
		измама за простака тук.

	О, Сърбио, така ли оправдаваш
	небратските си замисли към нас?
	С таквиз ли думи дръзки заглушаваш
	на съвестта неумолимий глас?

	Така ли ти свети права убаряш,
	и връзките с честта като скъса
	на знамето си тоз позор писа?
	Ний чуваме те гневно да повтаряш:

	„От Македония ни педя вам!“
	Но таз земя е наша, наша, наша!
	Светата българска реч я оглаша,
		земя е скъпа нам!

	Тя жив е къс от нашто живо тело,
	през вековете с нас страда, диша,
	и с тръне увенчаното и чело,
	тронува, грее в нашата душа.

	За нея бяха жертвите безкрайни,
	за нея мряхме при Люлебургас,
	за нея, след триумфите си сяйни,
	не лаври — траур носим в тоя час!

	На наший зов за правда, мир, свирепо
	крещиш: „Ни педя!“ — брат не, злобен враг —
		И в умопомраченье слепо
	С Миладиновия меч ни плашиш пак.

	О, пак ли сеч? О, пак ли по полята
	славянски братски кърви ще текат?
	Историо, не давай си листата,
	не вписвай в тях на тия дни срамът!



	Там!



	„Всички плачеха от радост.
	Възторгът бе неописуем!“
	Официално съобщение


	Там де Вардар шуми, в оня край мил и свят,
	де се наште стремят души, мисли, сърца,
	със ура и с венци, с просълзени лица
	братя роби здрависват спасителя брат.

	Ден велик! Доживях те, дочаках те веч!
	О, сърце, тупай, бий със младежкия жар!
	Там свобода загря! Волно българска реч
	зазвуча по бърда, по поля, и в олтар.

	О, гори, планини, вий напразно сега
	пред мен пречка поставяте — пречки не знам
	за летежа си вихрен на Пирин през снега:
	аз съм там, със духа, аз съм там, аз съм там!

	Аз деля радостта на възкръсналий брат
	във урата, в сълзите му своите слял,
	и прегръщам те с него, герою крилат,
	за този празник велик сили, кръв — всичко дал;

	ти герою, ти войно с железен дух, гръд,
	на България гордост, света удивил
	с ураганский си устрем към слава и смърт,
	епопеи създал и империй сломил!

	О, лети от триумф на триумф, радост сей!
	Нощ превръщай на ден, плач на смях, ад на рай,
	И над Охридското езеро, роб де ридай,
		ти победното си знаме развей!



	Полковете

	(След посещението ми на софийската гара)


	Отиват… Полк след полк и влак след влак.
	Върховен час! Велико напреженье
	на мишците народни! Виждам пак
	на мощ стихийна страшно проявленье.

	Отиват, все на запад — ден и нощ!
	Това са на България децата —
	това е на България душата
	със всичките и ярости и мощ.

	Това е право с юмрук издигнат
	върху безчестьето и подлостта,
	заканата ужасна на скръбта,
	гневът, кат из димящ вулкан изригнат;

	гневът свещен, изникнал от любов
	безкрайна към страдалци и робове,
	това е отговор на скръбний зов
	на Македония кървава, в окови;

	това са Лозенград, Люлебургас,
	Чаталджа, Булаир, от гняв пламтящи,
	И на Айваз Баба безумний бяс —
	на нови яростни ура летящи;

	Това са ратниците, сонм крилат
	от мъстоносци, с пламък във очите
	извикани от богомерзки рат
	проклет на Сливиница от бегълците!

	Това е устрема стихиен пак
	на правдата, честта и мъжеството
	към лют двубой с коварството и злото…
	Отиват — полк след полк и влак след влак!



	Охридско езеро

	(Написано при известието за освобождаването на Охрид)


	Какво ме тласка днес и кой ме глас зове
	към твоя лъскав шир и китни брегове,
			о, езеро прекрасно?
	Не знам — но в тоя час величествен ламтя
	със вихрени крила към теб да полетя,
	към твоя чуден свят, пленил духа ми властно;

	ламтя да потопя душа и смаян взор
	на твойто огледало в светлия простор,
			о, езеро омайно,
	на сините вълни да гледам хубостта,
	на техний плясък тих да слушам песента,
			стенанието тайно;

	И там, при Охрид стар, праха да видя свят,
	въз който е стоял изчезналий палат
			на бурний Самуила,
		да сетя, може би великия му дух
		витающ там; да чуя в ромона ти глух
		легендите свети на старината мила;

		да тъна във море от спомени, мечти
		пред твоя чуден шир с неземни красоти,
			кой свода отражава,
		и гост очарован, въз славния ти бряг,
		да гледам възхитен народния ни стяг
			как вятър го развява!


	Христос, възкресе!



	И като не бяха привикнали да викат ура, селяните просълзени поздравяваха нашите храбри войници с думите: „Христос възкресе!“
	(Из една дописка от Македония)


	В македонския жалостен край
	тежко пъшкаха клети робове,
	македонския прелестен рай
	е насеян с тъмници, гробове.
	Но пристигна спасителя брат —
	и в поля и в гори вик крилат
	от народен възторг се понесе:
		Христос възкресе!

	Плач от радост — о, как се не плаче
	пред победния български стяг!
	Свобода, свобода!…Зли палачи
	на човешки души — в срамен бяг!
	И възторгът сърцата разтресе,
	и сърцата, кат луди туптят,
	и цветя въз геройте валят
		с „Христос възкресе.“

	Празник светъл, велик, идеален!
	Ден на нов, човешки живот!
	Блян постигнат, столетия гален
	във душата на тъпкан народ!
	И навред радостта се разнесе
	и лицата със сълзи обля,
	и във дивни се думи изля:
		Христос възкресе!

	И възкръсна там правдата висша
	чрез триумфа на българский меч.
	Волно дух фърка, волно гръд диша,
	волно звучи и родната реч.
	Македонио, дигай сърце си:
	над тебе българско слънце изгря
	подир сръбската нощ. Каин умря!
		Христос възкресе!

	Летят полкове в бури, премежди,
	през чукари, през бездни летят,
	пръскат радост и будят надежди
	и оковите с меча трошат:
	брате мой, ти, който кръста изнесе
	на страданьята с дух несломен,
	от зло иго си вече спасен!
		Христос възкресе!

	Летят полкове, град по град пада,
	робът осъмва свободен човек
	на урата под първия ек,
	при гласа на свободата млада.
	Македонио, слагай венци
	по челата на наште момци!
	Пей, ликувай, Великден твой днес е:
		Христос възкресе!



	Разговор с тях


	Що гърмиш, Българска стара Мораво?
	Що шумят празнично твойте талази?

	Морава

	Зрелище вчера видях величаво:
	Българско войнство ме пръв път прегази.

	— Вардаре буйни, що тъй светлееш?
	Песен омайна и нова ти пееш?

	Вардар

	Български синове, млади витязи
	с лаври минаха над мойте талази!

	— Шар снежноглави — на чуките царят, —
	що от теб идат тез странни ехтежи?

	Шар

	Чух съдбоносни ура и гърмежи —
	мойте ги екове още повтарят.

	— Що зеленееш, Бабуно, срез зима…
	Лаври по твойте плещи зацъфтяха!

	Бабуна

	Пролет ми лъхна и Бог подмлади ма:
	дивни юнаци през мен прелетяха.

	— Охридско езеро, гладко, кристално,
	що се вълнуваш, шумиш триумфално?

	Охридско езеро

	Вест ме зарадва за славна победа:
	левското знаме във мен се огледа.

	Черна река, що тъй с бранове мътни
	пееш гръмовно из тъмни усои?

	Черна река

	Славя аз подвизи нови, безсмъртни,
	що тук извършиха родни герои.

	— Що си запял и ти, Дрине, далеки?
	Драгост велика крий твойта песница.

	Дрин

	Драгост и радост: чуй, ази съм веки
	нова на младото царство граница!

	— Преспанско езеро, твойте талази
	що се с такава заплискаха сила?

	Преспанско езеро

	Сянката виждам на цар Самуила,
	тука дошла да се радува с нази.



	Крали Марко


	Стоиме възхитени,
	стоиме удивлени
	пред подвига велик,
	пред устрема витежки
	и напън свръхчовешки
		на нашия войник.

	Омайват днес умът ни
	делата му безсмъртни,
	стихийната му мощ,
	напорът му титански,
	духът му урагански
		кога реве: „На нож!“

	От Тимок до Бабуна
	с крилата на фъртуна
	летиш, войнико млад!
	При Косово враг сгазяш,
	във Охрид, Битол влазяш
		със левски стяг развят!

	Навред летиш все тоя,
	в стихиите и в боя,
	със твоя вик: „Напред!“
	В опасности налиташ,
	„Къде врагът е?“ — питаш,
		и гониш го навред.

	Тук крепости събаряш,
	там градове ударяш,
	превземаш, пак фърчиш…
	Поля, бърда прескачаш,
	от Руен на Шар скачаш
		и с мощ света дивиш!

	Тъй в друг век Крали Марко —
	сърце юнашко, жарко —
	търчал от рид на рид,
	за бой в полята скитал
	и планини прелитал,
		могъщ и страховит.

	Преданьето твърди ни,
	че след борби с години
	той в пещера заспал;
	но той щял пак да стане
	да шета по балкани —
		не е ли веч станал?



	Нощно бдение


	Нощ. В Храма свещен коленичил народа.
	Молитва печална се носи към свода.

	— За вас сега мислим о, скъпи герои,
	За вас тук се молиме с мокри лица!
	Духът ни със вас е, и наште сърца —
	по снежни чукари, в безлюдни усои…

	Далеко от вази — с вас мъки делиме,
	от вашите рани и ние болеем,
	от вашата вяра и ние пламтиме
	И с вашите лаври оттук се гордеем.

	О, боже, дай сила на лъвски сърца,
	дай крепост докрай на железни десници,
	що чупят окови, отварят тъмници,
	на тез, що в смърт тичат с засмени лица;

	що нашите носят свети идеали,
	що носят и твоята правда света,
	що кръв и живот за тях са отдали
	и кръста поели велик на Христа,

	закриляй, о Боже, юнаците млади,
	свети им във мрака, топли ги в мразът,
	крила им Ти давай пред бездни, прегради,
	твой ангел им пращай на боя в шумът.

	Закриляй, о Боже, там наште герои,
	във подвига славен крепи им духът:
	Те наши борци са — оръдья са твои,
	на твоята воля и праведен съд.

	Не мъст и не гордост ги движи, не злоба,
	а твойта любов към страдалний човек,
	към нов живот викат заровений в гроба,
	и милост разливат в жестокий наш век.

	Върни ни ги живи с венци да ги зърнем
	и слънце на радост да светне въз нас,
	в тях родната слава с любов да прегърнем.
	Прати ни, о Господи, тоз хубав час!
	Нощ. В храма свещен коленичил народа.
	Молитва печална се носи към свода.



	Все там…


	Все там на запад, дор до Дрин
	дене и в мрака на нощта,
	летиме всички до един,
		с душата, с мисълта.

	Все там стремиме се сега,
	тук дишаме, а там живейм —
	в студа, в мъглите и в снега
		настръхнали се рейм.

	Все там отива наший ум,
	на боя в адската игра,
	и слушаме ту грозен шум,
		ту вихрено ура!

	Все там, във оня край свещен,
	днес фокус, в себе мощно сбрал
	мечтите на народа цял,
		копнежа вдъхновен.

	Все там, де подлият палач
	на человешкий дух е в бяг,
	де радост сменя стон и плач
		пред българския стяг.

	Там, дето с мощни си ръце
	твори нечувани дела
	юнакът с лъвското сърце,
	с орловите крила;

	де наший блян създал си трон,
	де наший дух сградил си храм —
	към оня чуден небосклон летим —
		все там, все там!



	Час велик


	В час велик на мощ духовна,
	на величествен подем
	посред бурята световна
	ний живеем и растем.

	Страшни дни ни Бог, изпрати —
	младост нова да сдобийм,
	сили в нази непознати
	удивени да открийм;

	сили векове калени
	в изпитанья и тегла
	и летежи вдъхновени
	на заякнали крила.

	O, Българио, край роден,
	как си дивна в тия дни
	с тоя устрем благороден
	към велики съдбини!

	Клюмнала, печална вчера,
	днес — прекрасен херувим —
	пълна с бодрост, пълна с вера,
	с дух висок, несъкрушим.

	O, върви из своя път,
	пътя славний на честта,
	във борбите на светът
	твоята е най-света.

	Нек те мразят, клеветят
	стари, нови врагове:
	твойте лаври ще блестят
	в бъдещите векове.

	В поколения безброй
	твоя подвиг ще живей,
	величавий образ твой
	във исторьята ще грей,

	че във тоз безжален век,
	с бойни разцъфтял поля,
	ти една кръвта си ля
	за поробений човек.



	В бури…


	Ред трусове, бури, преврати,
	разгроми, триумфи крилати,
	добри и ужасни съдбини,
	от трийсет и девет години,
	народе, видя, преживя ти
	и твърд ги посрещна, изпрати.
	Дял странен съдбата ти дала,
	за напън те вечен създала,
	и в подвизи трудни унесен,
	улисан в неспирната битва,
	ти нямаш дор час за молитва,
	ти нямаш дор време за песен.
	Борби и тревоги безбройни
	и малко минути спокойни
	небето обрекло ти там…
	Ти в бури от люлка заскита,
	едно поколение само
	на десет животът изпита!
	Какво си? Желязо ил камен?
	Ил дух, ил стихия, ил пламен?
	Не чух те в таз дълга верига
	от подвизи, мъки, умори
	по всички балкански простори
	да викнеш: о, господи, стига!



	Българската доброта

	Написано след посещението на една болница, дето учуден видях, че един наш ранен войник гощаваше с шоколад и овощия сьседа си сърбин, тоже ранен войник. След справка узнах, че нашият войник получил раната си от сьщия в боевета при Пирот! Един от хилядите случаи на проявяване свойственото на бьлгарската душа и характер добросърдечие.


	Добър и великодушен
	в затишьето, в мирът,
	или вулкан отпушен
	на битките в шумът;

	ту удар, кой убива,
	ту вихър, кой ехти,
	ту дева срамежлива —
	народе, туй си ти.

	Ужасен във борбата,
	извън борбата — мил —
	кого не си дивил
	с гнева си, с добротата?

	Но твоя гняв е вир,
	море е благостта ти,
	небесен дар в душа ти
	и неин Бог, кумир.

	Готов за всепрощенье
	към вчерашний враг твой,
	ти фърляш във забвенье
	обидите безброй.

	Херкул по ръст и сила,
	дете по кротостта,
	съдбата те дарила
	с опасна красота.

	Да, син на Добрината —
	омраза, мъст не знайш,
	тегнее ти враждата
	и въздуха й не трайш.

	Не сдържаш колко-годе
	наклона твоя благ:
	добряк си ти, народе,
	до слабост си добряк!

	Със таз душа в безпечност
	пред злото на светът —
	на милост и сърдечност
	неизчерпаем ссъд.

	Със таз душа прекрасна,
	с туй златното сърце
	в усмивка сбрани ясна
	по строго ти лице…

	На колко изненади
	така си жертва бил,
	в невидени прегради
	челото си си бил?

	И в наший век, потресен
	от злоби без конец,
	ти с тоя дар небесен
	изглеждаш чужденец!



	Срещата на Шар


	На снежния Шар вурху лоба студен
	три български царя дойдоха за среща
	(събрала ги беше орисница веща):
	Симеон, Самоил и великий Асен.
	И взор като впиха в простора огромни,
	Симеон горделиво извика тогаз:
	„Познах тез предели! Тук всичко ме помни,
	тез крайща пространни владял съм ги аз!“
	Тогаз Самуил към синьото море
	посочи и викна: „До тамо владях!“
	И славний Асен, дух горд, проговори:
	„Над онези вълни сини аз знаме развях!“
	Внезапно развя се там някакво знаме!
	Позна го и с радост възкликна Асен:
	„Другари, поклон! Я гледайте: там е
	на мили ни правнуци сбъднатий блен!“
	А то приближи, поклони се там леко
	на трите царе и понесе се пак,
	кат орел вихрокрил, полетя надалеко,
	все на юг, за да кацне на охридский бряг
	И дълго следяха с очи възхитени
	на родното знаме полета свещен,
	и дълго йощ гледаха там насълзени
	Симеон, Самуил и великий Асен.



	Рождество


	Рождество Христово! Рождество
	и на правдата света в Балкана!
	За небето сяйно тържество —
	и за българский народ — настана,
	че постигнат той видя си бляна.

	Рождество Христово! Празник мил
	от морето Черно до Морава
	и при Охрид, дето Самуил
	гледа смаян как се въплотява
	в бърз растеж мечта му величава.

	Рождество Христово! Векове
	чакала България такова!
	И здрависва в тия часове
	в радост неизпитвана и нова
	слънцето във люлката Христова.



	Свети Клименте!



	„Отидохме с другарите в цьрквата «Св. Климент» и се спряхме пред иконата на светеца. Бедно облечена жена доближи до нас и каза: «Господине, „Златният“ ви доведе да ни отървете от проклети сьрби. Ние се на него се молим». По щастлива случайност Охрид бе освободен в деня на Св. Климента (25 ноември)“.
	(Из писмото на полковник Ж.)


	Свети Клименте, божий светителю,
	моли Бога за нази ти там!
	Свети Клименте, наш покровителю,
	на колене стоим в твоя храм.

	Свети Клименте, чуй ни стенаньето:
	робство ново и по-зло търпим;
	Свети Клименте, виж ни страданьето,
	но със глас ний не смейм да скърбим.

	Свети Клименте, ний те обичаме,
	ти си българин, ти наш си светец,
	в скръб, неволи към теб само тичаме,
	свещи палим пред твоя венец.

	На теб само надежда възлагаме,
	еднородче, закрилниче благ,
	в тез въздишки душата си влагаме;
	ти любил си ни много, люби ни ти пак.

	Ти ни гледаш, кат жив, от иконата,
	жив пък наште деди си гледал,
	цар Борису видял си короната
	и величьето старо видял.

	Свети Клименте, чуй днес молбите ни —
	твойта само услишал би Бог —
	о, моли се, че тежки са дните ни
	и тиранът е много жесток.

	Чуй как страдаме! Сгрей ти сърцата ни,
	с радост нашата нощ осветли,
	свети Клименте, дай на децата ни
	да не видят, кат нас, мъки зли.

	Ободрявай духа, крепи силите
	на онез, дето идат към нас,
	на юнаците там, вихрокрилите,
	чийто братски дочуваме глас.

	Помогни ни — велик в небесата си —
	помогни ни, о духо блажен,
	да празнуваме ний свободата си
	ведно с твоя светителски ден!



	Нашите дни в историята


	Народните скрижали
	любовно са вписали
	на страниците свои
	победи лучезарни
	деянья легендарни,
	гиганти и герои,

	борци несъкрушими
	и дни незабравими-
	но дните нови, славни,
	в който днес живейме,
	кипим, трептим, лудейме,
	на себе нямат равни!

	Потомствата след нази
	(оттук виждам ази)
	ще се дивят и маят
	на нашто поколенье
	и вечно удивление
	към него ще питаят.

	Защото им отвори
	широко кръгозори-
	вселена нова даде-
	и с жертви страховити
	в ехтежа на борбите
	грядущето създаде.

	Защото бе честито
	товара да поеме
	на сънища големи
	и с лаври, кръв покрито
	да стигне идеали-
	до днеска блян остали.

	Ще ни завиждат, зная,
	че сме творци на тая
	велика епопея,
	която ще да свети
	в ноща на вековете
	грядущи и ний с нея!

	Народните скрижали
	дни чудни са вписали,
	способни да ни слишат;
	но дни, но дни кат тие,
	в кои живейме ние,
	веч могат ли да впишат?


	Песен, песен моя!


	Песен, песен моя
	други път бе ясна,
	днес си, песен моя,
	бурлива и страстна.

	В тебе веч не дъха
	мирис и услада,
	от тебе не лъха
	зефирна прохлада.

	Мрачна си, сурова,
	песен вдъхновена,
	с злъчка и отрова
	често напоена.

	Бурна кога пееш,
	за победа, слава,
	бурна, кога лееш
	огнен гняв във лава.

	Ти си цвят все веян
	от вихри сърдечни,
	ти си бор люлеян
	от ветрове вечни…

	Песен, песен моя,
	други път бе ясна,
	днес си, песен моя,
	бурлива и страстна:

	бурлива и знойна,
	както е сърце ми,
	страстна, безпокойна,
	като нашто време.



	Пробуда


	След дрямката мъртвешка
	душа се буди пак,
	тя сила пак младежка,
	сдоби пред гробний праг.

	Увисналата лира,
	що дълго спа, мълча,
	в кипежа на всемира
	взе дял и зазвуча,

	и цяла се превърна
	в стон, отзвук, химна, клик…
	Но кой живота й върна?
	Кой дух, кой маг велик?

	Кой чародей незнаен,
	кой демон тоя път
	с възторг свещен и таен
	запали ми духът?

	Ех, там, в полята бойни,
	войник се мярка сив,
	с черти добри, спокойни,
	безимен и свенлив.

	Той, той сега събуди,
	окрили моя дух, —
	кога в борбите луди
	„Урата“ му зачух!

	И вйдех чудесата,
	що родна мощ сторй —
	оръдье на съдбата —
	сама съдба дори!

	И аз запях за всички
	Пред новия светлик,
	тъй както заран птички
	пред слънчов пеят лик.


	На кокичето

	Първото, що видях сложено на масата си


	Кокиче белоснежно,
	о, цвете мило, нежно,
	любувам ти се аз —
	на пролет благодатна
	усмивчица приятна
	във тоя ранен час.

	Дошло ни си в дни бурни,
	а небеса лазурни
	сънуваш, мило, ти.
	Кат теб и ние, цвете,
	бленуваме съгрети
	от хубави мечти:

	да видим, че се ражда
	пред нази пролетта,
	да утолиме жажда
	за щастье, красота;

	да видим въз земята
	на вихрите, теглата
	ден ясен да изгрей.
	И Господ от небето
	в домът ни и в сърцето
	мир сладостен да влей.

	Копнейм — о, как копнейме!
	за радост, за любов,
	живот да заживейме
	в труд плодотворен, нов;

	въз пепелта за зидим
	честити бъднини,
	конеца веч да видим
	на бури, кръвнини

	и в ножница да завре
	ръка юнашка меч —
	за мирно дело веч;
	в чело венчано с лаври
	пак мисъл да загрей,
	нов идеал да зрей…

	Таз пролет, нам любима,
	душата ни мечтай —
	но дълга и без край,
	без есен и без зима,
	със безконечен май!

	Кокиче белоснежно,
	дошло в тоз ранний час,
	о, цвете мило, нежно,
	любувам ти се аз.


	Мило либе, тук земята…


	Мило либе, тук земята
	спи и мръзне под снега,
	а мен дъхат ми цветята,
	май за мене е сега,

	Мило либе, битки бесни
	тук наоколо бучат,
	аз пък слушам сладки песни,
	пойни птички ми звучат.

	Мило либе, тук са хали
	и мъгла небе мрачй,
	а мен ясно слънце гали,
	топлят пролетни лучи.

	Мило либе — ти далеко —
	а тук смърт коси, бесней;
	пък мен драго, пък мен леко,
	около ми радост пей.

	Мило либе, тук чужбина
	неприветна, а пък аз
	в нашта Розова долина
	в тоз се възхищавам час.

	Как? Нима те тъй учуди
	във сърце ми пролетта?
	Ах, не казвам думи луди:
	твойто писъмце чета.



	Езикът наш



	„В новозавоюваните земи войници, чиновници и офицери се мъчат да говорят на населението по сръбски, когато самото население много добре разбира български език.“
	(Из статията на един вестник)


	„О, неразумне и юроде! Поради что се срамиш!…
	Ти, болгарино непрельщайся, знай свой род и язик!“
	Паисий


	О, да, Паисие: речта ти беше права
	в ония тъмни дни — и днес е я такава:
	народа наш по труд, по чест, по меч велик —
	по липса на любов към свойто как е малък —
	по рабския поклон по чуждото! — и жалък
	с туй незачитанье на родний си език!

	Тоз хубавий език, и звучен, и кристален,
	във наший собствен дом е гостенин печален:
	във дрипи, настрана стои оттикнат днес.
	И тоя най-скъп дар помежду даровете,
	щит, нас от гибел, смърт пазил през вековете,
	не любим, не ценим — на чужди правим чест.

	На тоз език и днес се радваме и плачем,
	но ний се не гордейм със него, не го тачим —
	едва ли пред света не ни докарва срам.
	Туй, що е българско, е много долньо, диво,
	о, чуждото за нас е скъпо и красиво!
	О, чуждо любим ний! О, чуждо дйте нам!

	Мнозина ли сме ний — пир, път ли сбрал ни тамо, —
	едничък чужденец намери ли се само,
	на неговий език завчас ще загълчим!
	И вред си робското разнасяме смиренье,
	доховна нищета и самоуниженье —
	от миналите дни печат неизличим!

	Език свещен, нам страж и в вековете дални,
	чудесно сечиво за творби идеални,
	от твойта красота кога ще се омайм?
	Съкровище си ти, но то кому е драго?
	от всичките блага най-скъпоценно благо
	на-малко те скъпим, ний даже те не знайм!

	Има ли ще народ кой себе си почита,
	светата родна реч така да не зачита
	Паисие, ти бе — та и сега си прав!
	Скокни из гроба си, де влезе с жлъч отровен
	от наший срам тогаз, и с глас сърдит, гръмовен
	излей въз нази днес пророческий си гняв!


	В улиците тъмни


	Във улиците тъмни
	нощта царува йощ.
	Ах, скоро ли ще съмне —
	зора да пръсне нощ?

	Да видя аз небето
	тъмней ли, ил синей,
	и слънчов луч полето
	днес ще ли да залей.

	Ах, там, в далечината,
	де моя дух лети,
	стоят под знамената
	юнаците свети!

	Чукарите са снежни,
	реките са под лед,
	пространствата безбрежни
	немеят без привет.

	Огрей ги, слънце златно,
	и с тях — борците там,
	топли ги благодатно,
	влей мощ в гърди им тям.

	Тям, тям са нужни сили,
	топлик в снага, сърце,
	гореща кръв във жили,
	несмръзнали ръце.

	Че подвиг страшен вършат
	в борба с душман, стихий,
	с венец да го завършат
	те правят чудесий.

	Нам топло е в леглото —
	нам, лишните в тоз час —
	тям коченей телото
	под лъх на нощен мраз.

	И чувствувам смущенье
	и някаква тъга —
	почти едно гризенье
	на съвестта сега…


	Аз вчера посетих Борисова градина…


	Аз вчера посетих Борисова градина.
	Над нейний пущинак лъх пролетен премина.

	Бе хубав слънчов ден. Каква безмълвна радост!
	В самотният й шир каква незнайна сладост!

	И моя дух на миг от бойните полета
	прибра се тук, пленен на Бога от привета.

	И сладки трепети… Веднаж ли ази тука
	вкушавах светъл мир на славейте при звука?

	Веднаж ли струи пих на тайни дъхновенья
	и извори търсих за нови песнопенья?

	Веднаж ли Музата, мой ангел в дни тъжовни,
	шептя ми в сенките словата си чаровни?

	И вниквах в ромона зефирен из листата,
	и дишах упоен арома на цветята!

	И сладки трепети… Душа ми се разнежи
	под тоз гальовен дъх на пролетни копнежи,

	и песен в мен зазре… Но глас смути сърце ми:
	За нега, за мечти, певецо, не е време!

	Там, дето цял народ с душата е отнесен,
	там — твоите крила и дух, там — твойта песен!


	Що чула Витоша…


	O, Витошо, защо си тъй мъртва, занемяла
	под ледната си броня? Или си пък заспала?

	На твойте ветри зимни де бурното диханье?
	Ти цяла в дрямка тънеш, ти цяла си мълчанье!

	— Не спя, нито съм мъртва, а слушам през простора
	словата, що ми шъпне там Шар от кръгозора.

	Какво видял и чул е с вълненье ми разказва —
	събитья дивни, чийто свят спомен той запазва.

	Видял е той, щастливец, борбите, чудесата
	на българския воин и чул му там „урата“.

	Видял на Симеона повторени пак дните,
	видял на Самуила постигнати мечтите…

	И много чудни йоще неща ми поверява,
	чаровни, кат легенда, безсмъртни, като слава.

	И всичко, всичко, що му живее в ековете,
	което да разкаже решил на вековете!


	„Горко на победените!“



	Vae victis!
	Brennus*
	[* Brennus е галски вожд, превзел Рим през 390 г. пр.н.е.]


	Горко на победените! — закон жесток
	от векове жестоки осветен!
	Горко на победените! — възглас висок
	на тържествующ меч въз меч строшен.

	Към падналий бъди безжалостно суров,
	към беззащитния бъди немилостив,
	и полуживий враг добий го с удар нов!
	Горко на победените! Вик страшен, див!

	Не! Българският син на този вик е глух!
	В венеца лавров свой тоз срам не ще вплете.
	Велик по доброта, велик по меч и дух,
	не може до мъсти, не може — и да ще!

	В борбата гневен лъв, извън борбата мек
	и кротък, кат дете, не си ли, роде мой,
	на висша красота пример за наший век?
	O, нека друг да е във зверствата герой!*
	[* Г-н Гр. В., завърнал се наскоро от Македония, ми пише следното: „Позволявам си да ви пратя една снимка от Скопие, дето се видят част от избитите българи — селски първенци, които сърбите в бягството си към Шар, бяха изоставили по шосето. Вгледайте се добре — и ще видите въжетата около вратовете. Почти всички са били вързани и така зверски мушкани с ножове, щото нямам сила да ви окачествявам страховитата гледка, която представляваха нашите мъченици. Подобни ужаси са вършени хиляди и хиляди! Снимката запазете за вас…“]

	Не! Сърби ний не сме! Далеко сме от тях,
	кат херувим от бяс, като небе от ад!
	Врага си бийм, кат враг, но проснат ли е в прах,
	ний в него виждаме пак человек и брат!

	Наследство ли е туй, нагон или завет —
	великодушьето е наша слабост, мощ.
	На тигър от кръвта в кръвта ни няма след
	и тигру да простим готови ний сме йощ!

	O, Боже, извор жив на милост и любов,
	ти сам в душата ни тез чувства закова.
	O, не, ний не мъстим, въпреки страшний зов,
	не можем — и да щем, не можеме това!



	Часът


	Велик е той, часът сегашен.
	Царства треперят от основи,
	в нощта съдби коват се нови.
		Часът е страшен.

	Светът e цял нащрек и буден.
	Из кървите, що пак ще бликнат,
	два мира нови ще изникнат,
		часът е чуден.

	Във летописите световни
	слова велики ще се впишат,
	потомства други ще задишат
		в борби върховни.

	Стоим пред напън безподобен.
	Кой прав оста ще, кой ще легне?
	Де капъната ще надтегне?
		Часът е кобен.

	На тоя час стои закачен
	живота на народи цели,
	цъфтящи или заболели
		в разврата мрачен.

	Въпрос пред нас стои изправен,
	въпрос велик, но веч решен е —
	кой спрял би божето веленье?
		Часът е славен.

	Аз чувам вик. Какъв тоз вик е?
	Небе земя предупреждава,
	че мощ при правда побеждава.
		Часът велик е.


	Под гръма на победите

	Ще умра скоро негли…


	Ще умра скоро негли — не жалея:
	видях ти славата, Българийо, днес,
	дочаках, майко, таз велика чест —
	триумфа ти прекрасен да възпея.

	И мойта песен — изблик на сърцето,
	жив ек на славата ти — ще ечи
	в грядущето. Прахът ми ще мълчи,
	но тя сребриста ще звънти в небето.

	О, не, не щъ умра — в гроб нека тлея, —
	че мойта песен е един листец,
	прибавен в твоя лавровий венец:
	аз в твоето безсмъртье ще живея.



	Под гръма на урата


	Кой плаче там, кой пее —
	пламти в тревога свята?
	България живее
	под гръма на урата.

	Тез удари отде са —
	туй биене на млата?
	Грядущето кове са
	сред гръма на урата.

	Кой този вик издава,
	та екнат небесата?
	Светът ни поздравлява
	през гръма на урата!



	Теодору Рузвелту

	По повод на възхищените му похвали за България и за нейните победоносни войски през тая война, напечатани в американския вестник Outlook. По тоя случай цветът на софийското общество му изпрати благодарствен адрес.


	Ний чухме ти привета благороден
	към нас, борци за светъл идеал,
	о, син могъщи на народ свободен,
	във чийто глас света се вслушва цял.

	Борбата ни свещена и велика
	венци на родината ни спечели
	и в най-далеките земи, предели
	триумфът ни възторг горещ извика.

	Но твоят — за сърца ни е причина
	с особна гордост да се разтуптяват:
	духът на Вашингтона, на Франклина
	през твоите уста ни поздравляват.



	Обновен народ



	Професору Ив. Д. Шишманову


	Да, таз война за нас морална беше баня.
	Тоз подвиг упорит ни дигна, възроди,
	духът ни из това горнило на страданья
	излезе по-як, здрав и цял се подмлади.

	Бухтящий ураган пречистюва въздуха.
	Къде сега онез прах, вон и мърсоти
	на нашия живот? Литнàха, не се чуха.
	Една велика страст в душите ни пламти.

	Една велика страст, една велика мисъл
	ни слива, движи, грей в тез кобни часове,
	заветът, що сам бог в сърца ни е написал,
	за жертви днес свети, велики ни зове.

	И ний ги даваме за братята робове
	без сметка и без жал — на бойните поля.
	И сещаме се ний по-силни и по-нови,
	и сякаш нова кръв в сърца ни се преля;

	и чувство никакво дребнаво ил отровно
	не ни мърси, а плам небесен в нас гори.
	И сещаме се ний пораснали духовно
	в тоз напън величав, по-чисти, по-добри.

	Какъв запас от жар, от мъжество и сили,
	високи доблести, духовни красоти
	в народната душа небутнати се крили,
	извикани навън от подвига свети!

	Да, таз война за нас морална беше баня,
	изкъпана оттам изскокна нашта чест,
	светът на нов народ възторжено се кланя
	и ний сами едвам познаваме се днес.



	Таз война…


	От бурний Лозенград до бряга беломорски
	посяхме с трупове полета и долове
	и друмът ни бе друм настръхнал от гробове,
	от пламнали села над хекатомби хорски.

	От траури сега България чернее!
	Венеца лавров наш как скъпо го купихме!
	И колко младости в земята ги зарихме.
	И зимний вятър днес над тях зловещо пее!

	Навред беди, беди! Там кърви и гробове,
	тук хиляди, безброй сираци и вдовици,
	с борци и стонове напълнени болници,
	запуснати нивя, затворени домове.

	Война ужасна, зла, стихия разярена,
	бич изтребителен, ехтеж от гняв, риданья,
	война безмилостна, море от плач, страданья —
	 о, боже мой — и пак война свещена!



	Неприятели
	Епизод из бунархисарския бой


	Подир ужасната „на нож“ атака боят
	спечелен бе от нас: във бягство враговете;
	войската ни след тях — със щика в гърбовете
	и веч далек се чуй на паниката воят…

	На бойното поле зловещо е мълчанье.
	При опустелите от турците окопи —
	тела разкъсани, налягали, кат снопи,
	и живи йощ борци с кръвоструящи рани.

	Вечерен пада здрач. Един ранен войскарин,
	млад, снажен българин, се там подига тежко
	(със щик в коляното е бедният ударен),
	озърта се навред от туй поле мъртвешко.

	Озърта се навред за помощ. И съглежда
	далеко нейде си познато ханче нему:
	превързочния пункт! И трепнува сърце му
	болезнено в гърди от радостна надежда.

	И тръгва хромишком да найде лек, подслона
	при грижи български и тук да не остане
	във тая ледна нощ при мъртвите душмани,
	но ето, чува той на някого си стона.

	И вижда там: ранен, стар турчин се превива
	и гърчи от болеж, „аллах, аллах!“ сè вика.
	И стреснат, той позна врагът си, който щика
	в месата му заби на яростта в порива!

	И пламна той за мъст! И в първото жестоко
	движенье на гнева той щика си насочи
	в гърдите на врага да го забий дълбоко.
	Внезапно турчинът стрелнà му страшни очи

	и викна разярен: „Гявур проклет, убий ме!
	Муши! Тук милостта аллахът забранява.
	Аз тебе нараних, а ти, гявур, добий ме!
	И аз те бих убил, да бе ръка ми здрава!“

	И той чакà смъртта в ответ на таз омраза.
	А българинът, блед и в изумленье нямо,
	погледна този звяр, па троснато му каза:
	„Ела с мен, будала, да те превържат тамо!“



	„Шуми Марица“

	В нашия национален марш, с изключение на първия куплет и първите два стиха на рефрена, всички останали стихове са крайно несмислени, като не отговарят и на темпа на музиката. Поправянето на марша отдавна се налагаше. Аз струвам днес това и давам почти цял текста му в нова редакция. Желателно е у нас в тая форма да се възприеме от всички, за да имаме национален марш, и по съдържание колко-годе за пред хората.


	Шуми Марица
	окървавена,
	плаче вдовица
	люто ранена.

		Марш, марш,
		с генерала наш!
		В бой да летим
		враг да победим.

	Бьлгарски чеда,
	цял свят ни гледа,
	хай към победа
	славна да вървим.

		Марш, марш и пр.

	Левът балкански
	в бой великански
	с орди душмански
	води ни крилат.

		Марш, марш и пр.

	Млади и знойни,
	в вихрите бойни
	ний сме достойни
	лаври да берем.

		Марш, марш и пр.

	Ний сме народа,
	за чест, свобода,
	за мила рода
	който знай да мре.

		Марш, марш
		с генерала наш —
		в бой да летим
		враг да победим.



	Поклон


	Поклон, народе мили,
	работник и герой,
	с крила, с железни сили,
	поклон, народе мой!

	Цалувам твойта слава,
	свещений подвиг твой,
	десницата ти здрава,
	поклон, народе мой!

	Цалувам ти венците,
	юнако в мир и в бой,
	ковач на бъднините,
	поклон, народе мой!



	На Македония


	Не споменах ти името свето
	в песнй си йоще, Македоньо мила;
	но в всеки стих и дума тръпне то,
	на всяка песен дава тайна сила.

	И твоят лик невидим в тях сияй,
	и таз велика ратна епопея,
	що славя аз, кръвта ни що чъртай,
	ти вдъхваш, ти причина си за нея.



	С цветя и лаври лоба ти венчава…


	С цветя и лаври лоба ти венчава
	светът, о, майко, днес:
	геройство не позна подобна слава
	и доблест не видя такава чест.

	Пламтя от гордост, като гледам, майко,
	венеца как ти грей,
	ридая глухо, като мисля, майко,
	кръвта, из твойто тяло що се лей.



	На България


	Ти, Българьо, майко на витязи,
	майко, кървав лавър що венчава,
	дух геройски що докрай запази:
	слава тебе, вечна слава!

	Вам, юнаци от смърт пощадени,
	здрави синове на майка здрава,
	днес окичени с венци зелени,
	слава вам, нетленна слава!

	Вам, герои, кости в бой сложили,
	жертви скъпи за идея права,
	цветли духове, нам вечно мили,
	слава вам, безсмъртна слава!



	Моите песни


	И аз на своя ред ще си замина,
	трева и мен ще расне над прахът.
	Един ще жали, друг ще ме проклина,
	но мойте песни все ще се четат.

	И много имена и лесна слава
	годините без жал ще изметат
	ил ще покрие плесен на забрава,
	но мойте песни все ще се четат.

	В тях зов се чуй за правда, за свобода,
	любов и благи чувства ги красят
	и светлий лик на нашата природа,
	та мойте песни все ще се четат.

	В тях вее на Балкана лъхът здрави
	и тайните хармоний му звучат,
	и гръмът на народните ни слави,
	та мойте песни все ще се четат.

	Във тях душата ми изля се цяла
	с най-скъпите си бисери, цветя,
	в тях всичко светло, ценно си е дала,
	във тях живей, звънти и тръпне тя.

	Не ме смущава див вой от омрази,
	не стряска ме на завистта гневът —
	спокойно гледам в бъдещето ази:
	там мойте песни все ще се четат.

	Те жив са отклик на духа народни,
	а той не мре, и дор сърца туптят
	от скръб и радост в наший край свободни,
	и мойте песни все ще се четат.


	Под нашето небе

	Под нашето небе


	Поет роден съм аз, поет съм същ.
	Душа на песни извор е могъщ
	във радост, скръб, при росните цветя
	на май, в фъртуните на януари,
	всегда доволно е да диша тя
		въздухът на България.

	На моя дух свободен и крилат
	за песни родина е целий свят
	но странна сила сеща, колчем той
	вис някой зърне на Балкана стария,
	когато тласнува летежа свой
		в небето на България

	Сърце ми знай да тупа и копней
	над всяка скръб и звукове да лей,
	и всяка струна в него закънти,
	щом някой външен стон удари я;
	но то най страстно чувствува, тупти
		с сърцето на България.

	На мойта Муза ликът вдъхновен
	навред дружи ме, скръбен ил засмен
	тя песни сладки тихо ми шепти.
	Но пламък нови, творчески, разгаря я,
	до нея колчем екне, долети
		вик някой на България.



	Нивата



	Сейте разумное, доброе, вечное!
	Некрасов


	Морен орач из нивата сееше,
		сееше в ровки бразди,
	руен се пот от челото му лееше
		и по космати гърди.

	Гледах как фърляше весело семето —
		чисти и здрави зърна.
	Сей, земеделецо, днес му е времето,
		фърляй добри семена.

	С жътва богата, със спор, изобилие
		бог ще труда надари,
	честно и славно е твойто усилие,
		бодро засявай, ори.
	Зная сеячи и други във нивата —
		в другата нива у нас:
	там ще поникне трънакът, копривата,
		не позлатеният клас.

	Гнило е семето в почвата, плодната,
		дето го пръскат они,
	плодове грозни ще бликнат в народната
		нивица, грозни злини.

	Хранят с отрова това поколение,
		с дело, с примери и реч…
	Бъдеще страшно ще жънем в смущение,
		жънем го даже ний веч…

	Сейте, сеячи, доброто засявайте
		в младата нива у нас,
	истини здави в душите втълпявайте,
		важен е днешния час.

	Сейте ламтеж къмто правда божествена,
		сейте любов — не вражда,
	милост в сърцата и обич мъжествена
		къмто дълга и труда.

	Жадна за хубаво семе е нивата,
		силна е, сочна е тя:
	всичко се фаща в горката, родливата:
		бурен и клас, и цветя.



	България


	Обичах те, когато бе робиня
	и влачеше позорния хомот
	и всеки зов към по — добър живот
	над теб минуваше кат през пустиня.

	Обичах те, кога изгря над теб
	зорницата на твойто пробужданье,
	духовна светлина и просвещенье
	за тебе станаха насъщний хлеб.

	Обичах те, кога ярем да счупиш,
	ти меч изтегли във неравен бой
	и с жертви страшни, скъпи и безброй
	успя си бъдещето да изкупиш.

	Обичах те, когато заблестя
	свободата над твойте балкани,
	кога над твойте пепелища, рани —
	живот разкошен буйно зацъфтя.

	Здрависах те, кога света зачуди
	при Сливница с победни си ура
	и първите си лаври ти набра,
	и мощ незнайна се у теб пробуди.

	Обичах те в твойте смутни дни
	и в трусовете страшни, що изпати,
	когато в късо време преживя ти
	на век тревогите, безчет злини.

	Обичам те и днес, кога забрави
	задачи светли и уроци зли,
	на жажди бесни, диви крамоли
	да станеш поприще се ти остави;

	когато в твойта почва семена
	ужасни падат — за ужасна жътва,
	и пъклен дух към лош те път упътва,
	обезверена в всички знамена;

	кога си жадна да чуйш бодър зов,
	о майко бедна, майко безпокойна —
	и повече от сявгаш си достойна
	за плач, за порицанье и любов!


	Кокиче


	Въз снега се е подало
	ранно цъфнало кокиче.
	Зърна цветенцето бяло
		миличкото птиче.

	— Здравствуй, цвете ранобудно! —
	пиленцето му издума; —
	пролет иде, време чудно,
		радост в нова шума.

	— Здравствуй — зайчето му каза, —
	мъх в снега от дълго чопля…
	Виждам, пролет се показа:
		скоро ще се стопля.

	— Здравствуй, прелестно кокиче —
	близкий сухи храст застена. —
	Скоро пак ще ме окичи
		шумица зелена.

	— Здравствуй — рече му въздуха, —
	песен скоро ще да влее
	радост в тишина ми глуха,
		слънце ще ме сгрее.

	— Поздрав! — там от небесата
	витошки орел изграка. —
	В старо гняздо, на скалата,
		любов пак ме чака.

	— Здравствуй! — рече му сърцето. —
	Тежки ми са зимни бури… —
	Рече и замлъкна клето,
		нищо не притури!



	Де е бог?


	Търсих го на небето — там го няма —
	от празнотата му смутен останах.
	Търсих го в земния му дом, но в храма
		аз ликът му видях.

	Подирих го в сърцата — срещнах тамо
	не бога благи — други бог жесток;
	дирих го в разума — той каза само
		„Не знам какво е бог!“

	Потърсих го в душата человешка —
	там името му беше, а не той,
	дирих го вред…и викнах в мъка тежка:
		— Къде си, боже мой?

	Не виждам те в небето и в чолякът,
	земята пуста е сега без теб
	и пълна с кривди, зло, синджири звякат,
		цари Ваал свиреп.

	Заглъхна в бурен твойто слово живо
	и твоя благ завет за братство, мир,
	теб химни пейм, а служим послушливо
		на други, лют кумир.

	Къде си, бог на любовта, живота,
	на истината извор вечен, свят?
	И чух аз вик: — „Търси го на Голгота:
		той пак е там разпят!“


	Двайсетий век


	Стоиме на прага на двайсетий век.
	Светът ще го среща със пенести чаши
	и с песни, с надежди — че той ще е лек —
		мислителят само се плаши.

	Ний влазяме в нов век, но не в нови дни.
	Въпроси зловещи висят нерешени,
	неправди царуват и вечни злини,
		вериги дрънчат нестрошени.

	Печално наследсво изминалий век
	на новий предава — тъй както прие го.
	Недъзи вековни очакват лек…
		о, ще ли го найдат и в него?

	Ил пак ще да скърца всемирний хомот
	и гол меч — не разум ще има надвластье?
	А как изжаднял е човешкият род
		за правда, за мир и за щастье!…



	Есен


	Капят, капят позлатени
		листи по земята,
	ветри есенни студени
		плачат в дървесата.

	Някога, в младо време,
		тоя стон печален
	скръбно свивал е сърце ми,
		кат стон погребален.

	Фърка времето крилато,
		фърка с бяг чудесен:
	мина мойта пролет, лято,
		влязох и аз в есен.

	Днес спокойно гледам ази
		вехнещата младост,
	кат картина, дето пази
		за мен тайна сладост;

	днес любовно слушам тая
		музика в листата,
	като отзив на оная,
		що ми е в душата.



	Любов трябва


	Почтено чувство е да негодуваш,
	да бъдеш съдия над всички строг
	и с реч от яд пламтяща да бичуваш
	недъзи, слабости, разврат, порок.

	Добро е нещо да жигосваш века,
	греховний свят да теглиш ти на съд,
	да фърляш злъчни клетви въз човека,
	повтаряни, откакто е светът.

	Но има нещо по — добро, о, брате,
	от твоя гняв и благороден бес,
	а то е: да обичаш — и туй подвиг свят е,
	и много труден, много славен днес.

	Да любиш — то е да знайш да прощаваш,
	да имаш в себе си велика мощ;
	да любиш — то е храбро да съзнаваш,
	че си кат всички, можеби по — лош;

	то значи ти да вярваш в тържеството
	на божий луч у бедний человек,
	не с дума — с дело да ратуваш с злото,
	за язви вместо бич да имаш лек.

	Да съди всякой знай — злият тоже…
	Омразата — тя пълни днес света!
	Тук требува любов! — тя само може
	светия кръст да вземе на Христа!



	Поету


	Твърди, казваш, твърди са сърцата.
	Твойте песни отзив не намират,
	твойте сладки блянове в тълпата
	ек не срещат, тях не ги разбират.

	Те са твои — на света са чужди!
	Пей за мъка всечовешка, жива,
	пей за сълзи, за борби и нужди —
	скръб душа ти с общата да слива.

	Нека звучна лира да тълкува
	туй, сърца що чувсвуват ранени,
	плаче ли тя, громко ли ликува —
	всяк да чува себе в нейно пенье.

	Чучулигата за себе пей в ефира,
	никой друг ней се не отглася,
	а камбанний звън го всяк разбира
	с трепет: той към всички се отнася.



	Героиня
	Екатерина Авксеитиева Симитчиева


	[Екатерина Авксеитиева Симитчиева — Българска учителка от Куманово, която се противопоставя на сръбските домогвания. Бременна, води една бурна демонстрация. Ударена от турски приклад тя загива след няколко дни.]

	Поклон, сестро! Дух велик, незнаен
	крил се в тебе — героиньо мила —
	и гневът на цял народ отчаен
		със стихийна сила.

	И сега те виждам как прекрасна,
		лвица разярена,
	падаш жертва на борба ужасна —
		млада покосена.

	Сякаш чувам: „Ето мойте гърди
	слаби, женски — бийте, не отстъпам!
	Таз земя е наша — и ще бъде.
		Тук мра — не се дръпам!

	Мра за род и чест, от радост пълна.
	Сестри, не плачете за мен, моля.“
	Ти умря и хладен гроб погълна
	крехко тяло и желязна воля,

	И ечи гласът ти пак през гроба,
	носи се от две страни на Рила,
	за да влива пламък нов у роба,
	нам дълга да сочи с нова сила.

	Той звучи: O сестри, майки, дайте
	същия пример на братя, чада!
	Как се прав стои, мъже, узнайте —
	как се честно пада.

	Поклон, сестро — вечно у нас жива!
	Поклон на борците чудни, нови —
	на земята, де цъфтят такива
		майки и гробове!


	Видях го пак…

	Писано по случай шествието на македонската колония на 19 февруари 1900 г. из софийските улици.


	Видях го пак, видях го ази знамето
	свето жалейно македонско черно
	и с трепет красноречьето му нямото
	разбрах го аз, покъртен бях безмерно.

	Задрилски братя с ведно празнуваха
	денят на избавленьето ни славен,
	а там зад Рилазвякове се чуваха
	оковни вопли на народ безправен.

	Под сняг печалното вървеше шествие,
	из улицата кална то вървеше…
	Склоних глава, изпратих му приветствие,
	сетих сълза, че буза ми гореше.

	Отмина то без шум, кат погребение,
	на Македония със образа високи
	и светлий ден на нашто избавление
	пред мене с траур се покри дълбоки.


	Пред орача


	Край нивите мирни вървим.
	Орач над браздите в пот плава.
	Ний сладко и умно гълчим
	за песни, изкуство и слава.

	Гълчим за наслади, блага,
	що в дар от живота ще вземем
	без пот и без мъка… Я чакай сега
	пред тоз орач шапка да снемем!



	Беседа


	— По гъвкавост, каза той, нямам равен.
	Аз рекох: — По-добре бъди железен.
	— Горя от жажда тук да стана славен…
		— Стани, казах, полезен.

	— Пред всяка скръб, казах, ще бъда камък.
	— Пред твойта — не пред чуждото патило.
	— Във общий мрак ще блесна като пламък!
		— Бъди, казах, светило.



	Гостите


		Кой чука там?
	— Тук любовта е нежна,
	омайницата прежна…
	От моя сладък плам,
	поет, поутоли гърди си!
		— Любов, иди си!

		Кой чука там?
	— Аз Радостта съм. — Що е?
	— Доидох в сърцето пусто твое,
	по — пусто от порутен храм,
	да фърля искра младост.
		— Иди си, Радост!

		Кой чука пак?
	— Тук Славата е. Тичам
	за нови лаври да извличам
	поета из забрава, мрак.
	Отнебесата ида право.
		— Махни се, Славо!

		Кой чука йощ?
	— Скръбта съм. Дружка вярна,
	дойдох да ти се мярна,
	че сам си в тая тъмна нощ!
	Отваряш ли ми ти вратата си?
		— Влез, ти си у дома си!



	Шуми Марица


	Шуми Марица!
	Какъв е тоя звук —
	свещен, кат никой друг?
	Блестящ, като зорница?
	Из трепетний въздух
	когато заехтява,
	той хубав е, кат слава,
	от млад възторг тогава
	трепери моя дух.

		Шуми Марица!
	На пир ли тя звучи,
	под знаме ли ечи,
	ил в шумната столица
	гърми в тържествен час,
	обфащат ме трептежи,
	душата ми тогаз
	кат боен кон се ежи
	при тръбний боен глас.

		Шуми Марица!
	Пред мен в тоз звук крилат
	кат в някой блян фъркат
	редят се върволица
	от слави, що не мрат:
	Загората гробовна
	и Шипката чутовна,
	и Сливница гръмовна,
	и знамена в димът!

		Шуми Марица!
	От този звук съгрян,
	кат бурен ураган
	със огнен меч в десница
	България летя:
	на Стамбул до стените,
	на Охрид при вълните,
	на Шар до висините,
	тоз славен звук ехтя!

		Шуми Марица!
	Не пее тя — тръби,
	пред бури и съдби
	фърчи, като орлица…
	В тоз звук се всичко сбра:
	на наший дух ламтежа,
	на битките ехтежа,
	на славата гърмежа
	със хиляди ура!



	Здраствуй, свете!


	На годините, на скърбите под твара
	клюмна ми главата оснежена;
	но видях го вчера минзухара —
	луч огря душа ми натъжена
	и сърце ми трепет млад усети…
	И аз рекох: зравствуй ново цвете!

	В зима крача… Но животът още пази
	за мен тайни чарове мамливи
	и на битието в бурните талази
	храбро плувам: над бърда сънливи
	утром зърна ли го дневното светило
	аз му шъпна: здравствуй, слънце мило!

	Сняг над мене… но сърцето — жарко.
	Не убиват ледните фъртуни
	туй, що в мене е вечно, що е ярко,
	ни в душа отзивчивите струни
	и крилата песен пак засяга
	моя бдящ дух: здравствуй, Музо драга!

	Дни на заник… И се любя жежко
	тоз мир, хор от плачове и песни
	любовта с възторзите й небесни,
	на живота нектара, пелина
	(близко ми е всичко человешко),
	и на път — към тайний бряг да мина,
	аз повтарям шепота на вековете:
	здравствуй, сладки свете!


	Поеми

	Грамада
	Поема из шопския живот*

	[* Предмет на тая поема е един оригинален народен обичай в Берковско, един вид нравствен линч, чрез който селяните наказваха в турско време ония свои съселяни, потисници или влиятелни изедници, на които бяха безсилни инак да си отмъстят.
	Повод за тая поема ми е дал един процес, разгледан в Берковския окръжен съд през 1879 г.]

	Залюбил е млади Камен
	Цена хубавица
	и за Цена все милее
	негова душица.

	Но не че тя има наниз,
	скъпи огърлици,
	с свила ръбени сукмани,
	три върви жълтици.

	Не че Цена е прочута
	и кметова щерка,
	и че бащино й имане
	няма брой, ни мерка;

	но че тя е паметлива
	и добра в сърцето,
	и защото има очи
	сини кат небето;

	и че злато той ще има
	кат работи честно —
	дор е челяк млад и здрав,
	всичкото е лесно —

	но невеста който търси —
	харно да се взира,
	че веднъжка челяк либи
	и веднъж избира.

	И Цена е либе свое
	Камена избрала:
	нему първен от глава си
	цвете е подала.

	На тлъки и по седенки
	двамата се срящат,
	по празници на хорото
	един с друг се хващат.

	И на извора студени,
	с менци кат отива,
	тя го види, че я чака
	вода й да напива.

	Утром, къде изгрев слънце,
	там ще го намери,
	по вечеря той я чака —
	от любов трепери.

	По котлите й, като дрънкат,
	че е тя, угажда,
	по гласът я той разбира,
	по стъпките сяща…

	Любов — тая сладка мъка,
	кой не е я па`щал?
	Нейни радости и пламен
	кой не е усящал?

	Кое младо, кое живо
	тъй не е любило?
	Чие сърце в гърди жежки
	силно не е било,

	кога либето да дойде
	часът приближавал,
	и всяк един шум душата
	стряскал и смущавал:

	и вятърът слаб, що вее,
	и листът, що шъпне,
	и гадинката, що мърда —
	правяли да тръпне!…

	В любов, песни и въздишки
	дните им минуват,
	заран, вечер не делят се,
	ноще се сънуват.

	И не вярват, че в живота
	има и зла среща
	и че злото ще отрови
	ясна им надежда.

	* * *

	А богат е Ценин баща,
	богат и имотен:
	брави има две хиляди
	и коне петстотин.

	Нивята му, лозята му
	мъчно се измират,
	горите му не се знае
	доде се простират.

	Има злато много — още
	има да сдобие —
	царски данък — пот сюрмашки —
	наполвина крие.

	Той, казуват, бил приятел,
	с люти Пашаджи`ка —
	кога идвал му на гости —
	черпял го с мастика.

	И богат е Цеко много —
	другар на хайдуци —
	има челяд многобройна:
	деца, снахи, внуци.

	Всякой тачи го, че той е
	кмет и чорбаджия,
	догодина, живот да е,
	ще стане хаджия.

	Всякой на крака му става
	кога заминува,
	а псувните зад гърба си
	Цеко ги не чува…

	И не ще` той на щерка му
	Камен да се блазни,
	хорски думи го ядосват
	и слухове разни.

	„Тоя пъси син проклети
	дига яд в сърце ми:
	нивга Цековата щерка
	няма той да вземе!

	Срам ми иде, щом помисля…
	Не може да бъде!“ —
	Тъй си дума Цеко стари
	и щерка си съди:

	„Мари`, Цено, лудетино,
	мари, луда дъще,
	я послушай що се бъбри
	по хорските къщи!

	Стига си ти по седенки
	с Камена бесняла,
	заран, вечер на извора
	със него гълчала,

	че той не е мъж за тебе
	и мен не приляга —
	че е Камен сюрмах-просяк,
	гол като тояга.

	Камен няма в мойта къща
	зет да се натика,
	дор татко ти на свят ходи
	и Цеко се вика!“

	* * *

	Тъжи Цена синеока
	и често въздъхва,
	радостта й във сърцето
	зе веч да заглъхва.

	Не я пущат на извора
	за вода да иде,
	както други път не смее
	Камена да види;

	не смей с него на хорото
	редом да се хване,
	нито с Камена на пътя
	сама да остане,

	че я страх от бащин поглед,
	Цеко зле се кани;
	и за него, и за нея
	лошо ще да стане.

	А пък Камен се учудва,
	душа му се стяга,
	що е Цена тъй сърдита,
	що от него бяга.

	На извора я запитва,
	на хорото следва,
	а тя нищо не отвръща,
	бегом го погледва.

	Тежко става на сърце му,
	ще му се да плаче,
	момите го пък задяват,
	че тя го не рачи…

	Кахъри` се, като гледа,
	майчица му стара:
	„Не грижи се, синко мили,
	туй ще се прекара.

	Цена щерка е богатска,
	прилика не е ти.
	Здраве да е, има още
	моми по-напети.

	Залиби ти друга, синко,
	дето да те либи,
	ти невеста избери си
	из наште колиби.“

	— Друга, мале, как да либя?
	Сърце ми е тамо…
	Ох, недей ме, остави ме,
	мъчно ми е, мамо.

	Ходи, лута се замислен,
	нищо го не радва,
	младостта му, силата му,
	губи се, пропадва.

	Иска му се да изкаже
	колко той страдае,
	да се сърди, да се плаче,
	но кому — не знае.

	Пред другарите не смее,
	бяга от момите…
	Една вечер късно среща
	Цена под върбите.

	Той я хваща за ръката
	и смутен попита:
	— Що ме, Цено, ти забрави?
	Що ми си сърдита?

	Що ме вече не обичаш?
	Имот ли че немам?
	Зарад тебе, Цено мила,
	целий свят превземам!

	Или имаш друго либе?
	Истина ли, Цено?
	Та сърцето ти станало
	толкова студено?

	— Ох, Камене, хвани вяра:
	не ти съм сърдита,
	нито друго либе имам —
	на злато съм сита.

	Ами татко ми не дава
	с теб да се намеря
	и се люто той заканя —
	всякога треперя!

	— Какво думаш, Цено? Тъй ли?
	Не съм бил измамен!?
	Да бягаме с тебе двама! —
	извика млад Камен.

	— Да бягаме! — рече Цена,
	с бузи запламтели,
	па притисна го до гърди
	млади, затуптели.

	— Да бягаме — шушне Камен —
	зад гори, далеко…
	Аз съм юнак, ще те нося,
	ти си пиле леко!

	Сгласиха се, заклеха се
	и двамата млади:
	утре вечер от туй място —
	напрек, през ливади…

	Де ще идат? Що ще правят
	по людска чужбина,
	непознати и бездомни,
	без свой, без роднина?

	Те не мислят, те треперят,
	те не питат: дека?
	Стига само да са двама,
	и далеч от Цека.

	Върнаха се за вечеря
	смутени, честити,
	Цена не смей да погледне
	татка си в очите.

	Страх я о`мисъл в сърце му
	тя да не възбуди,
	в устата си троха хлебец
	не можа да гуди!

	След вечеря три метаня
	тя стори и ляга…
	Цяла нощ сънува, мисли,
	че с Камена бяга.

	Утринта премени скъпи
	тя скритом прибира,
	вечер хладен мудно иде,
	сърце й примира.

	Тя изглежда за път сетен
	тез гори, долини,
	дето е минала толкоз
	хубави години;

	де оставя свойта рода
	и дружки си драги,
	извори, хора`, седенки
	и спомени благи.

	И й се чини, че ги гледа
	първи път тогава…
	С бащини си дом, огнище
	тихом се прощава.

	Кога Камен туй обади
	на своята майка,
	тя набърчи чело старо
	и горко завайка:

	— Какво казваш ти — да бягаш?
	А бре, синко, мама!
	Ти не знайш ли Цеко кой е?
	Че връщане няма?

	Ти оставяш мене стара,
	кой ли ще да рачи
	да ме гледа? Кога умра,
	кой ще ме оплаче?

	А пък Камен люто мисли,
	нищо не отвръща
	и сълзи си да не рукнат
	той едвам преглъща.

	Майчини го думи мъчат —
	те са прави думи —
	и му падат на сърцето
	тежки кат куршуми.

	Мило му е — страшно му е,
	съвестта го бори,
	кат оногоз, дето иска
	убийство да стори.

	Но спомни си той за Цена!
	Тя го сега чака
	под върбите и се чуди
	защо той протака!

	Тя ще мисли, че той с нея
	безбожно играл е,
	ил че майка си за нея
	не смей да прежали.

	Срам го хвана. Той не знаял,
	че бил с душа слаба!
	Бащин нож втикна на пояс
	и пушката граба!

	— По тоз час да се намерим
	с Цена сме думали!
	Дай ръката да целувам,
	па прощавай, мале! —

	И остави майка мила
	и тръгна във мрака,
	и пристигна при върбите,
	дето тя го чака.

	— Да вървиме! — си казаха
	двете души верни
	и тръгнаха мълчаливо
	към горите черни.

	* * *

	По туй време у Цекови
	веселие става:
	Халит ага с Пашаджи`ка
	Цеко угощава.

	Халит ага — арнаутин,
	Цеков стар приятел,
	много пакости от него
	е светът изпатил.

	Доде бил е кърсердарин,
	селата пищяли,
	кокошките и маслото
	за него държали.

	Свитата му цяло село
	не можло да смести,
	в три години трийсет и две
	моми обезчести!

	Пашаджик — бич на селата —
	може да се каже:
	десет годин бил разбойник,
	и сега е даже.

	Вай, на колко християни
	изгори душата!
	Всичко, що сбере, плячкоса,
	дели го с пашата.

	Пушката му е мерила
	вързани селяци,
	сабята му е резала
	деца пеленаци.

	До сто сламника запалил
	и два манастиря,
	отде минал — прах и пепел
	той оставил диря.

	Тая вечер са на гости
	тука и двоица,
	че е Цеко кмет и има
	щерка хубавица.

	Ценовата къща тям е
	като бащиния,
	Цена беше ги черпила
	със върла ракия.

	Веч трапезата раздигат,
	гости чакат Цена
	да се яви с бял презръчник
	и с вода студена,

	да им стои „диван-чепраз“,
	да им шъта тука,
	а на Цека синовете
	пълнят два чибука.

	Но не иде! Де е? Тщетно
	искат да научат,
	към вратата често гледат
	и мустаци сучат.

	Втурнаха се ратаите
	вътре като хала
	и викнаха уплашени:
	— Цена е бегала!

	— Вай! — изрева дърти Цеко
	и глухо изпъшка.
	Със кого е тя бегала,
	сети изведнъжка.

	Запалиха фенерите,
	къщните се сбраха:
	от конете най-бързия
	за Цека избраха.

	Грозно дърпа той мустаци,
	ядно бъбри нещо,
	па към турци се обърна
	и викна зловещо:

	— Халит ага! Утре Цена
	роб ти я дарявам!
	Пашаджико! Утре Камен
	курбан ти го давам!

	И поведе синове си,
	ратаи и шопи…
	Той взе пушката на рамо,
	а те дълги сопи.

	И разбуди се селото,
	залаяха псета
	в улиците, де премина
	потерята с кмета.

	* * *

	Заранта навръх Балкана,
	под буките диви,
	Камен с Цена сладко спяха
	румени, щастливи.

	Те се нежно прегърнали,
	от любов опити.
	Над главите им запяли
	славей гласовити.

	И високо, до небето,
	в таз гора далека,
	те забравят труд, неволи
	и гнева на Цека.

	Шумоли гората чудно
	и врабците мали
	с гласеца си будят двете
	либета заспали.

	Цена бърже се озърна
	весела и пресна,
	видя гора, небе, хубост…
	планина чудесна.

	— Камене! Къде ще идем? —
	тя му тихо рече.
	— Не знам, пиле, но да вървим
	нейде надалече,

	през тез бърда и висове,
	там, де слънце зайде,
	дето никога баща ти не
	ще да ни найде;

	дето нашга любов няма
	никого да сърди,
	та там, Цено, да отдъхна
	на твоите гърди.

	— Я чуй, Камене, там глъчка!
	Гаче конски тропот!
	— Потеря е! — викна Камен
	и грабна вързопът.

	И хукнаха през гората
	като сърни диви,
	гъсталаци не ги спират,
	ни урви ронливи.

	Любовта ги окрилява
	и страхът ги тласка…
	И потерята отдиря
	шуми, вика, кряска.

	Ала Цена от бяг, умор
	насила се влачи,
	ту назаде се обръща,
	ту кат дете плаче…

	Екна плачът на сърце му!
	Но тук се не чака!
	Тоз плач даде нова сила
	на снага му яка:

	с лява ръка той вързопа
	и пушката взе си,
	с дясна — либето през кръста
	грабна и понесе.

	И пак бяга, и пак тича
	с товара си скъпи,
	лицето му, снагата му
	пот горещ ги къпе,

	а потерята наваля,
	трепери букакът.
	Цеко лети като бесен
	и реве да чакат.

	Камен спря, погледна Цена
	и тихо сложи я,
	вдигна пушката и рече:
	— Ще да го убия!

	— Недей, либе! Татко ми е! —
	Пушката изпука.
	— Бягай, бягай, отърви се!
	Аз ще умра тука!

	— Постой, вещице проклета!
	Де го, де го оня? —
	викна Цеко лют, запенен
	и скокна от коня.

	— Чакай сега да ти кажа,
	дъще поразена!
	Ази дойдох със сватбари
	тука да те жена!

	Той налетя въз щерка си,
	руса й коса дърпа,
	тънка й снага с бича удря,
	на гърди й стъпа.

	— Де го сега бунтовникът?
	Гонете го, дръжте!
	А ти хайде назад дома,
	хайде, вярна дъще!

	Там ви чака и двама ви
	сватба и венчило:
	тебе турско ратакинство,
	мъжът ти бесило!

	И кмет Цеко пак възседна,
	бодна гневно коня
	и пред себе разплакана
	Цена с бич подгоня.

	След ден той я в град изпрати
	да слуша Халита*,
	[* В шопски говор „да слуша“ значи да слугува.]
	и писмо, че Камен ходи
	по гори комита.

	И тъй Цеко зли прокуди
	тез души, що любят,
	да се скитат, да се мъчат,
	доде се погубят.

	Скоро село потрепера
	от хабер злосмутен:
	Цена станала туркиня,
	а Камен хайдутин.

	* * *

	Зажалиха селяните
	и млади, и стари,
	момите ги, всичките,
	зла слана попари.

	Окаяха горко Цена
	и съдба й клета,
	окаяха, па простиха
	и проклеха кмета.

	И за Камена жалее
	дружина му млада;
	тъжи старата му майка,
	тъжи и пропада.

	Не понесе в старини си
	тоз срам, тез тегли`ла,
	да й рекат людски хора:
	„Хайдутин родила.“

	И умря тя, и заглъхна
	къщата й вета;
	намразиха още повеч
	селяните кмета.

	— В Цека бяс влезнал е — думат
	старците изкусни, —
	за греха му бог въз нази
	огън ще да пусне.

	Три месеца дъжд не капна,
	стана страшна суша,
	в черковата, по кръчмите
	глух ропот се слуша.

	Всуе дважди по полето
	на литий изскачат
	и зелени пеперуди
	в улиците скачат.

	Слънце пали. Никой облак
	по небе не бега,
	сеитбите изгори ги
	тая люта жега.

	Води, реки пресъхнаха,
	жито се не мели:
	ето вече булгур само
	ядат две недели!

	Всички казват: глад ще стане,
	скъпия голяма.
	А от небе капка влажна
	няма все, та няма.

	Мръщят се, поглеждат криво
	селяните Цека
	и поп Михо, кат се кръсти,
	казва им полека:

	— Не е край: таз поразия
	Цеко я довлече:
	тоя човек чедото си
	на дявола врече.

	Той с поганци яде, пие
	и със тях братува,
	всички теглим, нази мъчат —
	той само добрува.

	Покрай него всички н
	ще умреме гладни,
	суша да не бе станала,
	град щеше да падне!

	Злоба дига, дето мине
	Цеко и се мерне,
	неща страшни си нашепват
	баби суеверни.

	Едни казват, че той блажел
	с турците през пости,
	други думат, че му ходят
	дяволи на гости.

	Змия да бе, те я биха
	с камъни пребили,
	вещица да беше, жива
	би я изгорили.

	Ала Цеку що да сторят?
	Те са всички слаби…
	Той е силен и със турци
	бий, мъчи и граби.

	Свикаха се селяните
	в кръчмата на Желя —
	това беше после отпуск,
	във света неделя…

	Беше там поп Михо стари
	със своите ближни,
	Тимо Стамболият, още
	Анто стогодишни,

	старец в книгите изкусен
	(по-учен от попът:
	и днес сички за съвети
	на врата му хлопат);

	още — Ангел Двата-Гласа,
	питроп и старея,
	даскал Куздо, псалт черковен —
	бил при Доротея*;
	[* Врачански владика по онова време.]

	там бе още Видул Влахът,
	пристигнал отскоро,
	Кузман Колин и до него —
	Ганчо Зелен-Горо.

	Здрав юнак, висок, та жилест,
	със гърди космати.
	Силата му, храбростта му
	де не са познати?

	С дясна ръка мигом сваля
	четирима мъже,
	пушката му далеч бие,
	никога не лъже.

	Казват, че той друг път ходял
	с Минча воевода*,
	[* Прочут разбойник в Берковско.]
	всички планини познавал,
	живял на свобода;

	и че лани по Петровден
	тамо в кукуруза
	(между нас да си остане) —
	заклал Кьор-Юнуза!

	Направиха съвет таен,
	мислиха, кроиха,
	ум и сговор не им липсва —
	и скоро решиха.

	На заранта, преди слънце,
	попът се затече
	под мишница с патрахиля
	и с старото светче.

	Де отива толкоз рано?
	При болни ли Дима,
	да му чете зарад здраве?
	Или смъртник има?

	Или вода да светява
	със ниски поклони?
	Или бродници отнейде
	с молитва да гони?

	Не, той нийде не отби се,
	нищо не продума:
	на полето той излезна
	и спря се при друма.

	И застана срещу изток,
	в земя кол побива,
	метна на врат патрахиля,
	светчето открива.

	И зачете глухо попът,
	брада му трепери…
	Молитва ли, клетва ли бе,
	той се начумери.

	И отстъпи от колеца,
	наведе се леко,
	камък взе, хвърли и рече:
	— Проклет да е Цеко!

	Оттогава край туй място
	кой мине, замине,
	все същите думи казва,
	все същото чини.

	Пътник ли, овчар ли някой
	минува из друма,
	като хвърли камъка си:
	— Проклет да е! — дума.

	И орачът, като кара
	волове на нива,
	наведе се, хвърли, каже
	и пак си отива.

	И децата също правят,
	тамо кат се шурат,
	и жените въз камъните
	камъни притурят.

	Че клетвата стига оня,
	„Проклет!“ кой не каже.
	Някой камъка си носи
	отдалеко даже!

	Подир три дни при колчето
	купчинка стори се
	и неделя ощ не стана,
	она удвои се.

	Подир месец бе висока
	колкото камила,
	още месец — купчинката
	стана веч могила.

	И грамадата от себе
	мърда и пораства,
	пътникът отдалеко
	веч я съпикасва.

	Тя расте, като по чудо,
	сама, като жива!
	Убоя се Цековата
	душа нечестива.

	И да спре не може Цеко
	ни с псувни, нис глуми
	таз грамада да не расте
	със страшните думи.

	Деня тя е все в ума му,
	нощя я бълнува
	и трясъка от камънте
	в съня си той чува.

	Понякога тайна сила
	към тамо го тика.
	Той я види, тръпне, гаче
	тя на съд го вика.

	Гаче всякой камък има
	уста, уши, о`чи
	и му дума: „Проклет! Проклет!“ —
	И към него сочи.

	И той бяга потен, тръпен…
	На душа му гряшна
	мир и радост веч не дава
	грамадата страшна.

	Той стопи се. Лицето му
	бледнина покри го:
	гаче болест зла, невярна
	Цека изсуши го.

	И престаха селяните
	с него да се сбират,
	нито взимат, нито дават —
	всички го презират.

	В черковата, дето стъпи —
	отстъпват от него
	и родът му същи даже
	отблъсква, не ще го.

	Гневът божи, и той падна
	на Цекова стряха:
	бедите го, злините го
	бързо сполетяха.

	И смъртта в дома му първен
	захвана да треби:
	в малко дни едно по друго
	три сина погребе!

	Гори пожар изгори ги,
	нивите му — слънце,
	в житниците му не влезе
	жито нито зрънце.

	Стоката му, стадата му
	болест ги изтръшка,
	къщата му по полунощ
	пламна изведнъжка!

	И стана на пепел всичко:
	имот, стока, злато,
	богатството му разлетя се,
	гаче бе крилато.

	А грамадата расте пак
	невидимо, тайно
	и камъни върху нея
	хвърчат непрестайно;

	че когото бог накаже,
	светът не прощава,
	че кой много търпи, тегли,
	много отмъщава.

	* * *

	Мисли`, мисли` дълго Цеко,
	търка` си челото,
	па скокла, във град отиде,
	набеди селото,

	че то уж прибира скритом
	всяка нощ комити,
	че във него пушки имат
	дори и момите.

	— Бре — викна` свиреп пашата, —
	тук ги доведете
	и по-скоро бесилници
	за тях издигнете!

	Затърчаха към селото
	люти заптиета
	да ловят и трепят, дето
	им посочи кмета.

	И дигна се олелия,
	ревнаха децата.
	Турци с щикове и пушки
	ходят по къщята.

	Извързаха, подкараха
	мъже, моми слаби…
	Майки плачат и се молят,
	кълнат стари баби.

	На поп Миха удариха
	по нозе сто бича
	и го погнаха пред всички
	кървав, бос, да тича.

	Зарадва се Цеко много,
	че със тез джелати
	за тъмница и бесило
	толкоз душ изпрати.

	Изплаши се цяло село!
	Зло настана време!
	Кой знай, може да дочакат
	злини по-големи;

	че недалеч, зад горите,
	две царства се бият:
	зло е, турци ако паднат,
	зло, ако надвият!

	Страшни слухове достигат,
	всичките треперят.
	Дума се, че тамо трепят
	де кого намерят;

	че де стъпела нога им,
	светът пропищява:
	черкови, села, градища —
	всичко пепел става!

	И че и за тяхно село
	ред скоро ще доде:
	люти Пашаджик въз него
	двеста души води,

	двеста души арнаути
	и голи черкези…
	Никой не смей по работа
	навън да излезе.

	Само Цеко весел бива
	и страх не усеща:
	Пашаджи`ка с четата му
	готви се да среща,

	че го Пашаджик обича,
	Цеко нему свой е.
	„Нека всички да познаят
	сега Цеко кой е!“

	И се готви той селото
	самси да запали.
	Изведнъж се вест разнесе:
	„Турците бегали!“

	„Турците бегали!“ — казват
	майки на децата;
	„Турците бегали!“ — дума
	синът на бащата.

	„Турците бегали!“ — всички
	викат и разгласят;
	из дом в дом, из хижа в кръчма
	тая вест разнасят.

	Чу се, че казаци идат,
	не били далеко…
	Усмихна се цяло село
	и побледня Цеко.

	Развълнува се селото,
	клепало удари,
	събраха се в двор черковни
	и млади, и стари.

	Допитват се как да срещнат
	тия драги гости
	и чудят се, и не знаят —
	че са хора прости.

	Сетиха се, повикаха
	и дяда Антона,
	че е стар човек и мудър
	като Соломона;

	че знай книга и тълкува
	календара вечни;
	много патил и ходил е
	по земи далечни.

	Кога той яви се, всички
	на крака станаха
	и пред белите му власи
	с почит замълчаха.

	— Чада! — рече мъдрий старец
	с очи насълзени. —
	Нека бога благода`рим
	всички на колене.

	Тая милост е велика,
	господ ни я праща!
	Честит бил и дядо Анто
	руси пак да сряща.

	Сто години що сънувах,
	днес видях наяве:
	дядо Иван от поганци
	с калъч ни избавя.

	Туй време благочестиво
	чакаме отдавна:
	русите са наши братя,
	вяра православна.

	Хайде сега да ги срещнем,
	хляб и сол вземете,
	аз ще поднеса, а вие
	шапките свалете.

	Моми венци да прикачват
	на техните пушки,
	та па всички да викате:
	„Здравствуйте, братушки!“

	Тъй сме Дибича срещали,
	тъй хората чинат…
	Пригответе още нещо
	да хапнат, да пинат…

	Видя Цеко срещачите,
	че тръгнаха дружно,
	и душа му потрепера
	гузно, малодушно.

	Не смя в тоз куп шумен себе
	Цеко да приложи:
	народната обща радост
	да дели не може.

	Чуди се и май се Цеко,
	съвестта гризе го;
	да стои ли, да бяга ли —
	що ще стане с него?

	Мисли`, мисли` и най-после
	страхът го попари;
	и към другий край уплашен
	той на бяг удари.

	Той търча, задъхан, бледен,
	гологлав и рошав,
	гаче бяга в страх пред някой
	звяр невидим, лошав.

	Призраци ужасни, черни
	вред му се изпречват
	и храстите оживяват,
	пътя му препречват.

	Но внезапно той се спира,
	нов го страх напада:
	той видя, че бил достигнал
	бялата грамада.

	Крака му се подкосяват,
	той назад се дръпа…
	Но навред е страшно, грозно
	по жарава стъпа.

	А пък миговете хвъркат,
	бедата пристига…
	Ето че насред селото
	облак прах се вдига.

	И сулици, конье, хора
	и шапки червени,
	и удари към гората,
	нейде да се дене.

	* * *

	Из селото вест се пръсна,
	че кмета бегал е
	и че сметка на сюрмаси
	да даде не щял е.

	— Дръжте, бре! Да хванем Цека!
	Дръжте тоз поразник! —
	Много гласове екнаха
	сред общия празник.

	И потеря устрои се,
	все отбор юнаци,
	и жар войнствен се събуди
	в тихите селяци.

	Едни махат сопи, други
	пушки, други вили,
	дядо Анто със кросното
	четата засили.

	И хукнаха, за да стигнат
	из гората Цека.
	Подир малко го сгащиха
	на една пътека.

	— Издаднику! Поганецо! —
	дядо Анто вика. —
	Обесете този Юда
	на тая борика!

	— Не! — извика Зелен-Горо. —
	В яма да го хвърлим!
	— Не! — друг рече. — Кожата му
	с плява да напълним!

	— Не! С катран, да го намажем! —
	тъй отвърна пети. —
	Тая вечер на хорото
	той ще да ни свети!

	И очи им пущат пламен
	въз нещастни Цека,
	всяка смърт за тоз изедник
	види им се лека.

	Изведнъжка тропот чу се.
	Дружината млъкна…
	Друга чета от бърдото
	с шум пред тях изпъкна.

	— Стойте! Жив го оставете!
	Видиш ли ме, дядо? —
	викна Камен и спусна се
	с едно булче младо!

	— Камен! Цена! — всички викат
	не вярват очи си. —
	Камене, отдека идеш?
	Цено, нали ти си?

	И се стискат и целуват,
	и от радост плачат,
	и от Цена фереджето
	по-скоро съблачат.

	— Братя! Ей мойта невеста!
	Пак се живи сбрахме!
	Туй са моите момчета:
	днес я отървахме.

	Халит ага в пъкъл пратих;
	но той не бе първи…
	С мъст душата си наситих
	и ножа си с кърви.

	А тогова да оставим —
	нека жив да бъде.
	Нашта радост да го мъчи,
	господ да го съди!

	И тръгнаха двете чети
	с песни, вик назаде,
	та сватбата да празнуват
	на двамата млада.

	* * *

	Оттогава веч минуват
	месеци, години,
	много случки и преврати
	видеха очи ни.

	А грамадата расте все
	неусетно, тайно
	и камънте върху нея
	хвърчат непрестайно.

	Че сюрмашки сълзи клети
	лесно не изсъхват,
	злите спомени в душата
	скоро не заглъхват…



	Моята съседка Гмитра
	Хумористичен разказ


	Жежка пладня. Слънце пали,
	удря право над главите,
	птички весели заспали,
	злобно бръмнали мухите.

	Не полъхва ветрец хладен;
	клони неподвижни, неми;
	паяк мръсен, кървожадев,
	в мрежата лукаво дреме.

	У съседский двор тъжовен
	мъртва тишина царува,
	котаракът, звяр греховен,
	в мир на покрива сънува.

	Долу пък — леха цветуща
	двора с зеленчук покрива.
	Буйно клоните си спуща
	недозреялата слива.

	Кукурузът горделиво
	си пюскюлите навежда,
	тиква бяла срамежливо
	изпод шумата поглежда.

	Бобът глупави възлазя
	по усуканата вейка,
	по земята мъдро лази
	краставица чародейка.

	Гордо лукът слабодухи
	си опашките издава
	и с маруля дългоухи
	философски разсъждава.

	Между тия твари честни,
	между тоз народ безшумен
	страстите са неизвестни,
	няма вик, раздор безумен.

	Либерали, нихилисти,
	консерватори, чокои*,
	[* Епитети, каквито по онова време (1879 г.) си даваха двете враждующи партии в България.]
	тия злакове и листи
	никак туй ни безпоко`и.

	Почва, слънце, дъжд и суша —
	всичко те споделят дружно
	и прегърбената круша
	стръка гледа благодушно.

	Любя поглед аз да спирам
	въз тоз мир, наредба хитра.
	Ах, там често аз съзирам
	моята съседка Гмитра.

	* * *

	Знаете ли таз невеста,
	що тъй ходи кат заспала?
	По каква съдба злочеста
	тя е тъй задебеляла?

	Знайте ли тез очи сиви,
	що тъй често зажумяват?
	Какви спомени бурливи
	тъй замислена я правят?

	Знаете ли как съдбата
	я преследвала жестоко?
	Нейно минало? Борбата
	в нейното сърце широко?

	И защо душа й кротка
	днес тревожат упорито
	тънко мякане на котка
	и дъхът на сирне бито?

	Никой не знай, не е слушал
	тайната й тъжна, груба;
	само гърбавата круша
	крий я в своята коруба.

	Десет годин целенички
	тя била на Гмитра горка
	с свойта сянка, шопот, птички,
	заслон, майка, разговорка.

	
	Там под нейна блага сянка
	тя утеха търси още,
	там я хваща сладка дрямка,
	там се кърпи, там се пощи…

	Колко спомени чудесни
	свързват Гмитра с тая круша!
	Какви тайни интересни
	зарад който ще` да слуша!

	Десет годин ще да станат
	(чини ми се, че е вчера),
	откак Гмитра на балканът
	я венчаха с майстор Гера.

	Помни още и до днеска
	нанизите, що дрънчеха,
	и червената завеска*,
	[* Тъй наричат в Берковско късия червен фустан, що носят селянките там.]
	що й за сватбата заеха.

	Помни как от коня сне я
	свекърът й със седлото
	и мъжа си там до нея
	пиян, с китка на челото;

	как упрегнати в жеглите
	трижд огъня окръжиха,
	а отзаде им свекрите
	със остени ги мушиха*.
	[* Сватбарски обичай, съществующ още у селяните там же.]

	Стар обичай, който значи —
	да се готвят за теглото,
	че за двамата селачи
	ощ на прага чака злото.

	О, ярем, симво`л безславен
	на съпружеската гадост,
	ненапразно си поставен
	на вид в тая селска радост…

	Да, другари, взорът ваши
	в тоз мир таен не прониква,
	с който селяните наши
	ощ от първий ден се свикват.

	Колко бедствия, трагедий
	чезнат, дири не оставят,
	и невесели комедий
	в мрака глухо се заравят!

	Пред тях вий бездушни трайте
	(никой ги не е описал),
	на речта „съпруг“ не знайте
	всичкий философски смисъл.

	Без забава се спустиха
	двата млади от балкана,
	в града къща си купиха
	и гражданка Гмитра стана.

	Заживяха си двоица.
	Той работи, а тя шъта;
	господ даде им дечица,
	та и котката във къта,

	котката — добрата Маца, —
	и тя стана майка вече!
	Весел домът! Котки, дяца;
	едно вряка, друго мече.

	Бърза Гмитра да отхрани
	свойте ангели честити,
	по месеци неопрани,
	по година неумити.

	Скоро легнаха и двете
	болест сгази` Гана с Марка;
	едното го треска сле`те,
	а другото — баба шарка.

	Не рачи` она да пита,
	на вещ доктор не обажда:
	треска болест не се счита,
	баба шарка господ праща.

	Закопа ги Гмитра двете,
	закопа, та па забрави.
	Що да стори? Това свет е,
	тя и Геро да са здрави.

	Господ пак ще да` детенца,
	щом е господ дал жената…
	Та и Мацинте котенца
	ги разграби махалата.

	Само Маца им остана.
	Тя предмет на обич беше,
	Гмитра казваше й Мецана,
	Геро Мацка я зовеше.

	Заран той на воденица
	си отива целомудрен
	и чак вечер по тъмница
	Гмитра среща го напудрен.

	А трапезата ги чака —
	Маца мечи, вий отдолу.
	И те, както вечер всяка,
	сядат на пръстта, на голо

	(българите не са глупи —
	всяк имота оценява:
	сядането стола чупи,
	а чергата похабява).

	Бърже лапат и вечерят,
	напред лукът, киселецът,
	после празът ил пиперят,
	ряпата е веч венецът…

	Трижд в година мръвка лапват —
	тъй правеше баба Мара, —
	по Коледа свинско хапват —
	напук на поганска вяра.

	После туй спокойно хъркат
	двете либета до петли.
	Дните им щастливо хвъркат,
	все безоблачни и светли.

	* * *

	Но злото се не забави —
	тяхно щастие смути се:
	злият демон, дух лукави,
	в котката им въплоти се!

	По полунощ (това беше
	в събота срещу неделя),
	кога Гмитра сладко спеше
	в мир на козена постеля,

	Маца — дружката й любезна,
	таз примерна, честна котка,
	кат калугерица трезна,
	добродетелна и кротка —

	о, времена! о, нърави! —
	Маца ловко с нокте вити
	изпод Гмитрино възглавье
	дърпа кърпата с възлите!

	В един възел бе поллитра
	бито сирене, а в другий —
	пет жълтици, що на Гмитра
	беше поверил съпруг й!

	И с печалбата сюрмашка,
	кат крадец във тъмнотата,
	Маца с вдигната опашка
	се изгуби през къщята.

	Мацо, Мацо, що направи?
	Твоят венец, ах, увена!
	Ти бе мирна, с честни нрави,
	да крадеш не бе родена!

	Твойте качества успяха
	на цял свят да са познати,
	с името ти горди бяха
	твойте сестри мустакати.

	Твоят разум от зли страсти
	никога не бе размътен,
	виж как днес те опропа`сти
	лакомството, тоз грях смрътен!

	Както твойте господари,
	ти държеше строги пости,
	никой със бой не натвари
	твойте деликатни кости.

	Но как грехът ти възлюби?
	Плодът грабна, не попита!
	Ева ябълка погуби,
	а теб — едно сирне бито!

	Уви! За една наядка
	колко пакост, срам, тегли`ла!
	Как под твойта кожа гладка
	толкоз подлост се е крила?

	Ти, о срам, и ти доказа
	на полът си слабости`те
	че жена на женско мяза —
	никога се не насити;

	че лудешката й охота
	не знай закон, ни нърави,
	че веднъж поне в живота
	тя измяна ще направи.

	Да, подир това коварство,
	що смущава днес селото,
	котка значи веч: невярство,
	губя вяра във доброто.

	Не било христянска скромност
	тихий ход и гладкий косъм,
	мазний глас бил вероломност,
	чортът ходял и миросан.

	Заранта, когато Гмитра
	не намери си възлите,
	що ги беше с ръка хитра
	тамо скрила от крадците,

	тя помисли си, че рипа
	от небето на земята,
	че наяве гледа, пипа —
	никак не верва`, горката!

	И кога повика Мацка,
	а пък Мацка не притече,
	като друг път да я бацка
	ил поне да й измече,

	нейна кръв замръзна в жили,
	страшна мисъл окова я!
	Тя позна, че наближил е
	на вселената ни края;

	и когато Геро прашни
	доби нужда от пет лири
	(то бе сряда, о, ден страшни!)
	и от Гмитра ги подири,

	Тя сяка`, че от балканът
	тръба ехти в страшна злоба,
	кани мъртвите да станат,
	живите да влязат в гроба!

	Ненапразно, като спеше,
	сънува`, че среща мечка,
	че над бездна тя висеше
	и държеше се за клечка.

	И когато… и когато…
	Но да спра, тоз страх и грижа,
	аз да дращя цяло лято —
	пак не ща да ги опиша.

	Та и няма кои да слуша…
	Нека дойда къмто края:
	и за гърбавата круша
	Геро булка си върза я!

	И, като стопан отличен,
	лоша дума не й каза,
	и по начин най-практичен,
	чувствата си той изказа —

	и доколкото се може
	тез минути да й са хладни,
	той на вятъра изложи
	двете й полукълба задни.

	И кобилицата нежна
	с благородство кат допипа,
	върху кожа й белоснежна
	до сто удара изсипа!

	Вик се вдигна до небето,
	смути всичките съседи…
	Мацо! Ти си крива, дето
	Гмитра толкоз бой изеде!

	И когато й напечата
	страшни знакове изве`рга,
	той прати я из вратата
	с двама души и на черга.

	И баща й я посрещна
	изпъдена и пребита,
	и кат умен че е грешна,
	той сети се, без да пита.

	И закла си двата овни,
	и със техни топли кожи
	Гмитрини меса греховни
	обиви, добре наложи.

	Четирийсет дни почина
	Гмитра в бащина си къща,
	страшно котките проклина
	и при Гера се не връща.

	Ала всичко край си има:
	утихнаха бурни страсти,
	яростта на Гера мина,
	а ней — кожата зарасте.

	И прежните чувства мили
	се разбудиха в души им
	(Купидонът лекокрили
	взе да шъпне на уши им).

	Геро пак хвана за нея
	да мечтай, да сеща мъка…
	Една вечер той прие я
	подир дългата разлъка.

	И усмихна се пак дворът,
	гаче Гмитра го изпълни!
	Жена, чул съм да говорят,
	ада в рай знай да превърне.

	А е вярно, че в недрата
	адски не ти домъчнява,
	тъй като и там жената
	първо място занимава.

	Ангелите в рая владат
	безтелесни и въздушни,
	та светците къмто адът
	не са дотам равнодушни,

	и във дъно му кат виждат
	туй веселие голямо,
	дор на грешните завиждат
	(дано всички да сме тамо).

	Любовта внуши на Гмитра
	чувства нежни, идеални.
	Първи ден, невеста хитра,
	пра навущата му кални.

	Заживяха живот скромен,
	във съпружество примерно,
	и да махнат всеки спомен
	лош от миналото черно,

	те с трогателност приветна
	сладък поглед си хвърлиха
	и под крушата заветна
	клетва огнена сториха:

	котка — змеище невярно —
	нивга в къщи да не пущат:
	бито сирене коварно
	на трапеза да не гуждат.

	И затекоха им дните
	мирни, весели, спокойни,
	и станаха пак честити,
	за завиждане достойни.

	Гера злобата остави
	и безценната му дружка
	в щастье, в дрямка, в сън забрави
	тазгодишната градушка.

	* * *

	Но един ден ей дошла си
	нашата виновна Маца!
	Три месеца, откак тя си
	с кражбата честта замаца!

	Дали мислеше играчка
	своята погрешка стара?
	Ил желаньето за плячка
	изново я тук докара?

	Или иде покаянье
	тук да дири с плач и пости?
	Ил из своето изгнанье
	просто е дошла на гости?

	Не, стремленье по-високо
	тука стъпките й води:
	тя замислена дълбоко
	по отеческий двор ходи,

	дето всякой кът и нещо
	говорят й като живи,
	будят й в сърцето вещо
	спомени благочестиви.

	Тя обиди всяко место:
	дупки, ъгъли и подът,
	де гонила толкоз често
	с страшни писъци народът

	на обширна си държава:
	де цъфтели дните й ясни,
	де я свързват оттогава
	толкоз спомени прекрасни.

	Тя например си представи
	свойто девство, взор небесни,
	целомъдрени си нрави
	и поклонници си бесни.

	Тя със трепет си припомни
	нощните любовни срещи
	и постъпки вероломни,
	и целувките горещи…

	И целувките горещи,
	при концерти вдъхновени…
	Да, и много други вещи,
	в младостта обикновени…

	Че и наша мъдра Маца
	в оня възраст лек и светъл,
	кат госпожите във Враца
	бе с достъпна добродетел.

	И покъртена от тия
	спомени, мечти хвъркати,
	сърчицето й взе да бие
	силно под гърди космати.

	И под стряхата домашна,
	дето божий свят видяла,
	расла мила и безгряшна
	и на слънце се е гряла,

	тя легна, простря краката
	във чувствителност голяма,
	па опашка си замята,
	триж удари и задряма.

	Мацо, глупава, безпечна,
	кой ти прати тая дрямка?
	Каква простота сърдечна!
	Твой живот виси на сламка!

	Ти добре дойде на гости,
	що не идеш пак в изгнанье?
	Там на твойта кожа, кости
	нищо зло не ще да стане!

	Ти веч нямаш родна стряха,
	гроб под твоите крака е!
	Всички връзки се скъсаха —
	питай крушата, тя знае…

	Зарад кражба теб те гонят!
	Сълзи, молби не помагат,
	против тебе е законът,
	помощ има само в бягът.

	Бягай, бягай, Мацо, ставай!
	Другаде прави разходка,
	спи, дреми, но тук не давай
	сън лъжлив да те прикотка.

	Твойто действие порочно
	бе неконституционно,
	теб осъдиха задочно
	и безапелационно.

	Ала Маца спи, нехае
	юридически дово`ди:
	та и да чуй, не се знае
	тя разбра ли ще що-годе.

	Тия мъдрости, ей богу,
	нейний слаб ум не би схватил,
	та отбира ли го много
	и берковский председател?*
	[* Под тоя титул специално разбираха председателя на окръжния съд в Берковица, закрит към края на 1880 година.]

	Да, тя спи без страх, без грижи
	и почивката й е сладка,
	сън светлив понявга движи
	нейната опашка гладка.

	Може би она сънува,
	прошка блага че приима
	и че Гмитра я милува
	като гостенка любима.

	Може би в тоз миг фатален
	тя лети сред чудни сянки
	в мир вълшебен, идеален,
	пълен с мишки и луканки…

	На завчас стресна` се цела,
	взе да мяка, взе да драще:
	тя сети` ръка дебела,
	тя видя брашнени гащи.

	Скоро клупът й увряха,
	връвта стисна нейна гуша;
	другият й край вързаха
	там за гърбавата круша.

	Тогаз ужас неизказан
	застла нейни очи мътни,
	позна, че настана казън
	за делата й безпътни.

	Видя прежни си стопани
	зли, на фурии подобни!
	Нито капка състраданье
	нямаше в очи им злобни.

	Да смили сърца им твърди
	на`пусто хвана да мече.
	Как желала би да бъде
	часа сто оттук далече!

	Геро с прът неблаговиден
	гледаше с ожесточенье.
	Той не знайше, ум ехиден,
	с каква мъка да почене:

	кръста ли да й прекърши,
	кожата ли да й снеме,
	ил в тъмница да я върже —
	дори лирите си вземе.

	Ил в огън да хвърли злата
	Мацина душа поганска
	по примера на светата
	инквизиция испанска.

	Гмитра, вярна на свой Гера,
	със метлата смъртоносна,
	като древната Мегера
	беше яростна и грозна.

	Арбуез и Торквемада
	не са били по-ужасни,
	кога пращали във ада
	еретиците опасни.

	И начнаха да я блъскат —
	Геро с пръта, тя с метлата.
	Кости пукат, кърви пръскат,
	Маца мече, с бяс се мята.

	Дупки страшни загрозиха
	нейна дреха кадифяна,
	чувствата й се помрачиха…
	Тя да мяка веч престана.

	Тогаз Геро я обеси —
	на позорна смърт предаде,
	грозно Маца се затресе
	кога сетний дъх издаде.

	И из дупки кат видяха
	Мацин конец мъченишки.
	De profundis й заляха
	сиви плъхове и мишки.

	Тъй тоз живот бурен вече
	загасня — о сирне бито!
	Никой не увековечи
	туй събитье знаменито.

	Никой вестник не разправя
	туй в особена притурка,
	нито с ода го прослави
	дивният поет Пишурка…

	Но читателят ми вече
	взе да се прозява много…
	Успокой се, человече.
	Турям „Край“ и слава богу!
	Юли, Берковица, 1880



	Зихра
	Лирико-романтическа поема



	Je t’adore, ange, et t’aime, femme!
	V. Hugo


	Към вас ще се завърна аз,
	балкани мили, красни,
	душата ми лети без свяст
	към небеса ви ясни.

	Пространства, пропасти, гори
	изчезнуват пред мене
	и нов се хоризонт откри
	на моето стремленье.

	Хвърча, треперя като лист
	и с пламък във сърцето
	аз дишам въздуха ви чист
	и плувам ви в небето

	и виждам тия планини
	и хладната долина,
	блеснала в цвят, в зеленини,
	кат пролетна градина.

	Де бистрата Бързия лей
	вълните си прохладни
	между гори, де славей пей,
	между скали грамадни,

	там, дето спомени свети`
	за мен сега живеят
	и толкоз радости, мечти
	умрели в гроб немеят,

	долино мила, тихи край!
	Цъфти, блести, пленявай!
	Със хубости света омай
	и с мирис упоявай!

	Гората за`вет ти държи,
	зефирът те милува,
	Бързи`я сладостно тъжи
	и детски се вълнува…

	А птички весело цвъртят
	по горските рътлини,
	девойки млади ги дружат,
	кат ходят за малини —

	природа чудна те краси,
	долино миркзлива,
	но ти да можеше да си
	сто пъти по-красива,

	но твойте кичести хълми
	да бяха ощ по-красни
	и твойте гиздави моми
	да бяха ощ по-страстни,

	малините ти — с по-жив шар,
	небето по-богато
	и твоят мрамор — рядък дар —
	да беше чисто злато,

	и твойте птици и зори
	по-весели и будни,
	и твойте шумести гори
	по-тайнствени и чудни,

	аз пак не бих мислил за теб
	не щял бих да те помня,
	долино, рай прекрасен, леп,
	долино сърцеломна,

	ако верига страшна днес
	не свързваше сърце ми
	за всякой камък, дол и лес,
	за всички ъгли неми;

	ако не беше всякой кът
	със спомени заселен,
	де демон тай се, като смърт,
	с мен вечно неразделен…

	Ах, много зли дни преживях
	и удари изпатих.
	Какви беди не претърпях,
	посрещнах и изпратих!

	От болки, скърби не оста
	в душа ми диря явна
	и язви зли от клевета
	зараснаха отдавна.

	Люби`х, мрази`х и пак люби`х,
	и и`зново забравих,
	на смъртни врагове простих,
	приятели оставих.

	Забравих радост и тъга,
	и бъдеще, и слава:
	едничък спомен досега
	не мога да забравя!

	Ах, само оня образ жив
	ме дири и преследва
	и аз го любя послушлив,
	и той ми заповедва,

	и маха ми, и ме зове
	там в мирната усоя,
	и буди в тия часове
	фантазията моя.

	Хвърча с умът, хвърча с духът
	като във сън вихровен,
	да посетя пак оня кът
	коварен и чаровен,

	да помечтая още час,
	замислен под небето,
	да видя гроба, дето аз
	зарових си сърцето.

	* * *

	Какви са тия съсипни,
	порутени и вети,
	от прежните минали дни
	безименни скелети?

	Каква е сграда тук била,
	какви постройки красни,
	преди да станат те легла
	на гадове опасни?

	Виж, разрушение и сън…
	Тук жалост те напада.
	Див бурен вътре и отвън
	прегръща таз ограда…

	Треви и храсти в мир цъфтят
	над цимента изронен.
	Пусто`шът и смъртта царят,
	живота е изгонен.

	Но що било е тук напреж?
	Какво е тук става`ло?
	Преди да рукне тоз градеж,
	какво е тук живяло?

	* * *

	Блудящий на поета дух
	обича да се скита
	във всякой край и ъгъл глух,
	да гледа и да пита.

	Не се бои да полети
	назад във вековете,
	та някой образи, мечти
	да схване, да усети.

	Във ада слиза бежешком,
	до облаците тича,
	над бъдещето крадешком
	той трепетно наднича.

	Разсъдък, нрави и закон
	полета му не спират.
	Невидимо се носи он
	на бляновете в мирът;

	През зидове дебели
	той промушва се и лезе,
	и в тихий на Зихра покой
	не се бои да влезе.

	Прекрасна, млада е Зихра,
	прекрасна безпорочно,
	Селим най-красното избра
	растение възточно.

	От Гюрджистан ли му е дар —
	робиня тъмноока?
	В очите й гори пожар
	и свети страст дълбока.

	В уста й розови блещят
	низ маргари чудесни,
	с усмивката си те зовят
	целувките небесни.

	Лице й диша страст и лен,
	и райски пожеланья,
	въздуха цял е напоен
	с любов, благоуханья.

	Коса блестяща, кат венец,
	е свита на чело й,
	покривка тънка, кат димец,
	издава ни тело й

	и негов прелестний размер,
	и кожа бяла, гладка,
	и шия снежна, кат мермер,
	и като захар сладка.

	Не пази никой плат ревнив
	трептящи гърди мощни
	и взорът плъзга се щастлив
	по формите й разкошни.

	Мечтателна е сега тя,
	и полугола, влажна:
	едва одеве излетя
	из банята домашна.

	Селим, Селим! От кой ли край
	таз хурия доведе?
	Отрано ощ небесен рай
	тук долу ти наследи!

	За теб, за твойте са мечти
	тез гърди, очи, устни,
	съкровища от красоти
	цветущи, безизкусни.

	Селим! Прекрасна е Зихра,
	пленителна робинка,
	тя румена е кат зора
	и мила кат богинка.

	Ти имаш го, Селиме мой,
	туй щастие крилато;
	ти кичиш нейния покой
	с елмази, свила, злато.

	Виж как се е простряла тя
	във ангелска небрежност!
	Дори и малките цветя
	я гледат в тиха нежност.

	В кафеза славеят, и той
	минутно се разсея —
	мечти, желания, цял рой
	валят се` окол нея.

	Но що си толкова жесток
	към твойта хубавица?
	Светът е ясен и широк,
	а тя живей в тъмница!

	Ти я ревниво обсади
	със зидове, кат в клетка,
	на порти ключове гуди,
	на про`зорци — решетка.

	Тя птичка е и гладна ощ
	за въздух и за воля —
	ти трябва да си много лош,
	та мъчиш я в неволя.

	Ревнив си ти, Селим, ревнив,
	а ревността е страшна:
	за щастьето е яд горчив
	и мъка е всегдашна;

	тя смеся в радостта пелин,
	като стрела докача,
	мъгла е в небосвода син,
	що слънцето помрача.

	А хубава е пък Зихра.
	Под цяло сине не`бе
	ти най-прекрасната избра —
	съгласен съм със тебе.

	Сърцето женско е вода,
	от всяк ветрец се клати.
	За обич, мъка, за беда
	аллах жената прати.

	Селим, тиран си в твоя двор,
	Зихра ти е робиня!
	Ти криеш я от людски взор
	и пазиш кат светиня.

	Да криеш божий дар е срам!
	Но любовта е права:
	на твойто място и аз сам
	тъй също щях да правя.

	* * *

	Отнесен в миналите дни
	в мечти вълшебни, сладки,
	духът ми се поотстрани
	от тез стени, остатки.

	Съдбата тук ужасни дни —
	огън и меч изпрати;
	войната бърже причини
	и гибел, и преврати.

	Рухнаха градове във прах,
	конаци, кули здрави,
	кръвта се ля, народа в страх
	огнища си остави.

	Настана бяг. Селим умря.
	И мраморната баня
	падна и чучурът запря,
	и песни, и играня…

	Веч топла струя не тече
	в тез бурени сгъстени
	и люто слънцето пече
	над плочите сломени.

	Там дето някога смехът
	и песните ехтели
	и на дайрето под шумът
	алайките трептели

	и в нежни, кършени игри
	и в пози сладострастни
	кръвта правили да гори
	и разума да гасне,

	днес буренът един облича
	заглъхлий пущинак
	и гущер се зелен припича
	по жежкий каменак.

	И тез стени, що смърт срути`,
	веч никого не чудят,
	и само тайнствени мечти
	в поета тихо будят.

	* * *

	Душа прекрасна, де си ти?
	Де скиташ се, де венеш?
	Една въздишка ми прати
	да чуя как ти стенеш!

	Аз искам, ах, да разбера
	какъв е твоя жребий…
	Кога ръцете си простра,
	да знам, че са към тебе;

	да знам, че някъде живейш,
	и мислиш, и мечтаеш,
	че, може би, и ти милейш,
	и като мен страдаеш:

	че с мен и други на светът
	дели едно мъченье,
	да вярвам аз, че някой път
	ти мислиш и за мене.

	Викни, викни! Но моя зов
	до тебе не отива.
	Навсуе с толкоз жар, любов
	сърцето ми прелива.

	Душата ми е тайнствен храм,
	от спомени населен,
	и твоят лик богува там,
	жесток и неразделен.

	Желал бих аз пред тебе в прах
	да падна, да се моля,
	на мойта скръб, сълзи и страх
	да дам тогава воля;

	да ти разтворя, като с нож,
	това сърце разбито,
	за сладък балсам жадно йощ,
	а с ядове напито.

	Да те целувам упоен,
	да те прегръщам страстно,
	да искам прошка зарад мен,
	създание нещастно!

	Защото аз те не разбрах,
	защото, без да зная,
	бутна`х кумира си във прах,
	кат сън изгубих рая.

	Защото бях в скръбта ти тих,
	студен, неблагодарен,
	защото жертва те сторих
	на светский съд коварен.

	Но де си ти? Ощ грейш ли там,
	звезда възточна, бяла?
	Но ти зайдяла си, о знам,
	за мен поне зайдяла!


	В царството на самодивите
	Лирико-фантастична поема*

	
	[* Фолклорният материал в тая поема е черпан из народните поверия, из сборниците с народни песни, преимуществено из оня на братя Миладинови, а главно из драгоценния сборник на Дозона: „Ghansons populaires bulgares“.]

	I

	Поздрав, Песни простодушни,
	поздрав, Приказки дремливи,
	вам, Поверия въздушни,
	вам, Преданья мълчаливи,

	вам, загадъчни създанья
	на фантазия мъглява —
	днес певецът ви се кланя,
	царството ви посещава,

	вашто царство тихо, волно,
	де не може зло да влезне…
	Дайте пропуск доброволно,
	вий сте същества любезни;

	та и аз не съм опасен,
	аз съм странник беден, тъжен,
	във предела ви прекрасен
	ида днес обезоръжен.

	Лъка си дома` оставих
	и на мщеньето кинжала,
	нарочито там забравих
	злобний бич на Ювенала,

	и сарказмът безпощадни,
	и иронията люта —
	за почивка, мир отрадни
	жеден съм във таз минута.

	Доверете ми се вие,
	гостолюбие ви прося,
	аз във пътната вулия
	лирата си само нося.

	На границата от мене
	падна злоба и безвярство,
	с моя паспорт — вдъхновенье —
	влазям в светлото ви царство.

	От борби свирепи, кални
	твар станах разбита, тъпа,
	в ваште извори кристални
	искам аз да се окъпя.

	Да сдобия нова сила,
	сърце младо, крила мощни,
	вместо таз душа унила —
	вдъхновения разкошни.

	Искам в горската усоя
	да послушам дивни песни
	лирата си да настроя
	по напевите чудесни.

	И омаян да обидя
	морски царюви палати.
	И в пустинята да видя
	вещиците хвърковати,

	що над мойта люлка лепа
	нявга са съвет държали
	и с усмивка зла, свирепа
	„Пей, люби, страдай!“ — каза`ли.

	И да видя как живеят
	либни змеюве в грамади,
	как си вилите люлеят
	хоро в росните ливади;

	как русалките свенливи
	при реките се надпяват
	и любовни самодиви
	на деца си нянка дават.

	Нявга аз съм ги познавал —
	бях тогаз фиданка слаба —
	и прехласнат съм внимавал
	в чудния разка`з на баба.

	И летял съм в безпределен
	мир от образи безплътни,
	и сънят ми бе населен
	с блянове чудесни, смътни.


	II



	Оро ми играле триста самовили,
	навърф на планина, на рамна рудина…
	Нар. песен



	Облак тъмен се надвеси
	с гръм и вихрове ужасни,
	в пущинаци ме отнесе,
	в глухи лесове безгласни.

	Там на купове игриви,
	на зелената ливада,
	заиграли самодиви
	окол змеюва грамада.

	Заиграли и запели
	чудни песни из пустини,
	бясно хоро залюлели
	белоногите богини.

	Слънце, звяр и пиле диво —
	всичко слуша и не шава.
	Из гората мълчаливо
	кукумявката внимава.

	Там под клони и аз дебна,
	скрит, потулен във листата,
	слушам песента вълшебна,
	гледам вихрът на играта.

	От руди`ни и могили
	нови стичат се рояци:
	из усои — млади вили,
	диви юди — из гъстаци.

	Спрат се малко — пак запяват,
	скачат луди полудели.
	Буйни се коси развяват
	по гърди, по плещи бели.

	Ето ги: големи, малки —
	всичките се озовават.
	На`, и влажните русалки
	из потока се задават.

	„Ах, елате, нимфи млади,
	чародейни песнопойки,
	дивни, прелестни наяди,
	мокрокосички девойки!

	Мойта желя беше тая:
	вас отблизо да погледна,
	по жив начин да узная
	хубостта ви извънредна

	и наяве таквиз ли сте,
	девственици идеални,
	с дъбови венчани листе
	край потоците кристални?

	Откак тоя век ужасни
	на изгнанье ви обрече,
	песните ви сладкогласни
	никой жив не чува вече.

	Глухи наште са дъбрави,
	тъжни са реките пресни,
	никой се, щастлив, не дави
	под напевът ви чудесни.

	Приближете да ви зърна,
	вашта младост ме пленява,
	и кога назад се върна,
	вас, моми, ще да прославя.

	Ще обадя ваште дивни
	прелести и чувства нежни;
	как сте прости и наивни,
	гълъбици белоснежни,

	как сте чисти ще представя
	от пороци и зарази
	и ще вази да прославя
	пред девойките у нази,

	дето свойте дарби живи
	бързат глупо да прахосат,
	и да кажа ли? Фалшиви
	чувства и румянец носят!

	И тогава ще изпитат
	срам в душата си, но жалко
	бедна проза не прочитат,
	стиховете — ощ по-малко!

	А да крепне между нази
	и вирей добре съюза,
	мога запозна и вази
	с моята прекрасна Муза.

	В шумний Пловдив тя остана,
	но духът й със мен иде!
	Други път — ще я поканя
	с вас, русалки, да се види.

	Не странете вий от нея:
	песента й е сребриста,
	като вас е млада фея
	и доверчива, и чиста…“

	Дор мълвях в това горище,
	във горище чародейно,
	самодивското хорище
	се разкъса ненадейно,

	дивна песен в миг престана.
	Морни вили, зачървени,
	въз зелената поляна
	хвърлят леки си премени.

	— Стой сега зад тая шума
	и харесай хубавица! —
	от дървото ми продума
	изкусителната птица.

	Аз попитах: — Гад лъжливи,
	тия думи какво значат? —
	И погледнах: самодиви
	ризи свилени съблачат.

	В хладно-бистрите талази
	ще се къпят самодиви.
	„Мили деви — викнах ази
	с глас и гърди трепетливи, —

	благодарен ви оставам
	за такваз гостолюбивост,
	но не искам да смущавам
	вашта девствена стидливост:

	тук е странникът далечни,
	не забравяйте, за бога…“
	В миг по бреговете речни
	шум настана и тревога.

	Запищяха, затърчаха
	полуголите рояци,
	в тъмни долове се свряха,
	в клони, в шубраки, в шумаци.

	И брегът се обезлюди
	от игривите принцеси.
	Няколкото стари юди
	вихър към небе отнесе…


	III



	Стихии, сестри вихрушки!
	Нар. песен



	Плувай волнс и носи ме
	ти, фантазио крилата,
	в чудни крайща отведи ме,
	ако щеш — и в небесата.

	Направи разходка пищна
	в нов далечен мир вълшебен.
	Картата за теб е лишна
	и компас не е потребен,

	теб отворен е ефира —
	чудното непостижимо —
	там, де мисълта се спира,
	ти хвърчиш неустрашимо.

	С фурий, с чудеса, с гиганти —
	суши и моря насели,
	ти води суровий Данте
	в рай и в адските предели.

	Но не! Спри бегът си бесен!
	Тъй далеч да не летиме,
	тука, дето съм донесен,
	искам аз да постоиме.

	Аз съм гостенин на мойте
	горски вили, самодиви…
	Мили ми са тук усойте
	и горите мълчаливи.

	Наште нимфи са преле`стни
	и по-девствени и свежи,
	със тамян, хвалби и песни
	никой ощ ги не изнежи;

	те не са има`ли, клети,
	статуи, жреци, олтари,
	сладострастните поети —
	както нови, тъй и стари,

	други са възпели Еви
	на развратната си лира,
	и на елинските Деви
	ощ не е грухна`л кумира.

	Но, о, сестри, не скърбете,
	че остали сте в забвенье,
	че светът ви не почете
	с песни, с лаври, с поклоненье.

	Кръв и жертви не смърсиха
	ваште бистрите потоци,
	и мирът ви не смутиха
	старогръцките пророци.

	Вий не сте у нас има`ли
	грешний празник на Цитера,
	бесни оргий, вакханалий,
	тържествата на Венера…

	Останете си вий скрити,
	непокварени и груби,
	вий така сте по-честити,
	и поетът по` ви люби.

	Той у вас мотиви среща
	поетически и нови,
	и свободен се усеща
	от омрази и окови…

	— Пей — казваха някой честни
	по професйя патриоти, —
	дай да чуем в твойте песни
	нови, съвреме`нни ноти.

	Твойте блянове и вили
	чужди са на нашто време,
	зле страдай „народа мили“,
	язви мъчат го големи.

	Данъци села претварят,
	бедност влазя в градовете,
	митинги реда събарят,
	а ти пейш за духовете.

	Пей, но с дрънкане безплодно
	наший здрав вкус не разваляй,
	а във името народно
	плюй, ругай, проклинай, каляй.

	Инак — ний ще ти откажем
	всякакъв талант поетски
	и бездарник ще ти кажем,
	и безделник стихоплетски!

	— Както щете, ме пишете,
	мои мили, в вашта книга,
	но да следвам тез съвети
	моят ум дотам не стига.

	За данта и за бюджета
	имаме си депутати,
	с кал на всякоя газета
	стълповете са богати;

	клевети днес кой не мъти?
	Хули майстора си знаят,
	а анатемите дръти
	право другиму остаят.*
	[* Тук става алюзия за небивалата разюзданост в езика на печата в Източна Румелия през 1884 г., за което мнозина може да си спомнят.]

	Нека пее вашта лира
	тез чувствителни мотиви:
	мойте — другаде ги диря —
	надалеч — в горите диви,

	в самотийте, в лесовете,
	в творческий блян на народа,
	в тайний мрак на вековете,
	в неначетата природа…


	IV



	Пустите мои две тъги,
	я станете две мъгли,
	та се високо дигнете.
	Нар. песен



	Знайш ли края на небето?
	Знайш ли слънце де преспива?
	На морето, на сърцето —
	в дъното им що се скрива?

	Знайш ли колко бури мътни
	крий понявга май чудесен?
	Какъв пъкъл често тътне
	под една игрива песен?…

	Занемейте, не бучете,
	злобни вихри и фъртуни!
	Във душа ми не будете
	нови спомени и буни!…

	Ох, разбит съм… Сърце болно
	иска всичко да забрави!…
	Как пей вихрът меланхолно,
	как са глухи тез дъбрави!

	Над високата могила
	златний месец се показва.
	Но коя е тая Вила,
	що из шумата излязва?

	Ох, разбит съм… Сърце болно
	иска всички да забрави!…
	Как пей вихрът меланхолно,
	как са глухи тез дъбрави!

	„Зарад теб дойдох, поете —
	рече Вилата омайна, —
	чух ги, чух ги стоновете
	и тъгата ти потайна.

	Що въздишаш и що просиш?
	Що гори в гърдите твои?
	Ти бурливо сърце носиш
	в тия глухите усои.

	Довери ми се сърдечно,
	имам лек за мъки скрити;
	аз приятелка съм вечно
	на геройте и певците.

	На туй поле чародейно
	знам му билките, тревите,
	що лекуват чудодейно
	и телата, и душите.

	Рани кървави юнашки
	с роса мия, с балсам връзвам,
	грижи, ядове челяшки
	с песен ясна ги разпръсвам.

	Знам либи`чето де расне,
	що сърцата приближава,
	и тентява — цвят опасни, —
	що ги дели и смразява.

	Ти кажи ми, обади ми,
	от каква тъга страдаеш?
	Каква рана, какво име
	във сърцето си потаеш?

	Зарад твойта горест глуха
	имам животворни глътки,
	сладки думи за разтуха
	и обятйя — за прегръдки.

	И по-леко, и по-волно
	ще да стане на сърце ти:
	не тъгувай, дете болно,
	чуй как свирят ветровете,

	виж стихиите хвъркати
	как на месчина играят…
	В мойта пещера ела ти,
	сън и отдих там се таят.

	Там легло ще ти направя
	от листа зелени, меки,
	горский мак ще ти оставя
	сънища да имаш леки.

	Ти поспи си, аз при мойте
	дружки на тлака ще ида…
	Болно пиле, не се бой ти,
	пак ща до` да те обида,

	утре рано събуди се,
	щом зачуеш птича песен,
	в самодивский окъпи се,
	в самодивский вир чудесен.

	Силата му е позната:
	в радост той скръбта превръща,
	старий в млад, а на жената
	моминството пак повръща.

	Сам узна щеш ти зарана
	чудотворната му сила!“ —
	рече, за ръка ме хвана
	омаятелната Вила.

	В пещерата у скалата
	тихо свети месец златен.
	Аз прострях се на листата,
	в сън потънах благодатен.

	Виждах райски там картин
	светли ликове чудесни,
	на щастливи си години
	всички блянове небесни.

	Но се сепнах… Бухал буха.
	Нощни вихри занемели.
	Там пред пещерата глуха
	три орисници се спрели.

	Три орисници проклети,
	три чудовища в усойте!
	По видът, по смеховете,
	аз познах ги, че са мойте!

	„Мрачни пъклени създанья
	черни духове опасни,
	на човешките страданья
	предвещателки ужасни!

	Не из вашите уста ли
	гръмна страшната присъда —
	твар за мъки, за печали
	на земята аз да бъда?

	И не вие ли напрасно
	дадохте ми, без да зная,
	лирата — да пея страстно —
	и сърцето — да страдая?

	И не вий ли, о горгони
	мръсни, злобно ме убихте?
	И венец от скорпиони
	там над люлката ми свихте!

	Про`клет оня ден да бъде,
	в който вий ме посетихте,
	и змията в мойте гръди
	за мъчения зарихте,

	про`клети и вий бъдете,
	ледна дрямка да ви хване!
	Вкаменени останете
	като глупи истукани,

	та очи ви да не тражат
	люлка никоя детинска,
	та уста ви да не кажат
	дума страшна сатанинска!

	В гърлата ви, пълни с плесен,
	мръсната змия да влазя;
	колчем тресне гръм небесен —
	по главата ви да слазя!

	И зефирът, дето тръпне
	и въздиша в тия ветви,
	вечно, вечно да ви шъпне
	чуждите и мойте клетви!“

	Тъй проклинах ги злокобно
	в полунощното мълчанье.
	Те изкискаха се злобно
	на безумно ми страданье

	и полека се дигна`ха
	с шум и с писък към луната.
	Дълго време се люляха
	като сенки в небесата.

	„Страдно сърце — пак ми рече
	Вила с поглед милостиви, —
	зло видение пресече
	твоят отдих, сън щастливи.

	Не проклинай си съдбата,
	суетно недей натяква —
	във неволите, в борбата,
	знай, душата по` наяква.

	Ти борец си във живота,
	чудно твойто е призванье:
	лирата ти е имотна,
	участта — едно страданье.

	Не тъжи се; тия бури
	твойте чувства освежават,
	най-прекрасните лазури
	подир молний се явяват.

	В бой душата повеч свети,
	в скръб се геният разбужда
	и разкъсаното цвете
	аромат по-силен пуща…

	Мъките са дар небесни,
	те са откуп на венците,
	на най-хубавите песни
	изворът стои в сълзите…

	Но не бой се с лек чаровен
	ще ти върна сили крепки,
	мир на твоя дух отровен,
	сън на твойте морни клепки.

	Ще укрепнеш пак изново,
	ще мечтайш и ще се надаш…
	Ще да можеш — давам слово —
	по-мъжествено да страдаш.“

	Рече: взе от дъб листенце,
	на чело ми го залепна…
	И заспах като детенце
	в сън божествен, без да трепна.


	V



	Що е песен толку лепа!
	Дур и вода ке проигра.
	И дърва ке се заклатет!
	Нар. песен



	Зашумяла, затрептляла
	самодивската дъбрава,
	елмаз-роса заблестяла
	по зелената морава.

	Аз погледнах: над глава ми
	мирно Вилата стоеше…
	„Ставай, друже — тя ми каза, —
	твоят сън покоен беше.

	Но ела, за да отидем
	при талазите врачебни,
	после с тебе ще обидем
	други краища вълшебни,

	де не стъпал крак човешки,
	дето никой взор не стигал,
	дето никой ум лудешки
	не слиза`л, нито се вдигал.

	Следвай Вилата сърдечна,
	жителката на горите,
	и приятелката вечна
	на геройте и певците.“

	Между две дъбрави диви
	чудната вода светлейше,
	на брега зефир сънливи
	младите ели люлейше.

	Тя посочи срамежливо
	и в шумаците изчезна…
	Аз изпълних послушливо
	нейна заповед любезна…

	И талазите чудесни
	нова сила ми дариха…
	В миг ухото ми плениха
	дивни гласове небесни.

	Те ечаха из гората,
	край вълните бистролейни…
	Що за песен непозната!
	Що за думи чародейни!

	„Ний сме малки —
	те девойки
	и русалки
	песнопойки!

	Ний — в горите
	сме безсмрътни,
	вдън реките
	е домът ни.

	Младостта ни
	вечно трае,
	радостта ни
	в песента е.

	Край вълните
	веселим се,
	в мараните
	ний хладим се.

	Па сушиме
	коса злата.
	Вечер спиме
	под луната.

	Който жив е
	в нази влюбен,
	той щастлив е
	и — загубен!“

	— Друже мили, час е вече
	тебе с них да запозная —
	тихо Вилата ми рече
	и поведе ме по края

	на потока хладовити.
	— Друже Вило, самодиво,
	ах, при тях ме не води ти:
	в мен сърцето е влюбливо.

	Техни хубости опасни
	страх неволен ми внушават:
	жертви малко ли нещастни
	тез богини наброяват?

	Зло главата ми ще пати.
	— Милий мой, нема` забрави?
	Вирът, дето се къпа` ти,
	нов и силен те направи.

	Па извика: — Сестри мили,
	наший гост да ви представя,
	що отдавна са пленили
	ваште песни, хубост, слава.

	Приемете го радушно
	със приветливост любезна! —
	И в пространството въздушно
	плесна ръце и изчезна.

	Боязливо приближиха
	златокосите девици
	и приятно поздравиха
	с усмих, с поглед и с главици.

	Скоро дружба възцари се
	и беседа сладкоречна,
	разговорът оживи се
	с откровеност най-сърдечна.

	И момите светлокоси
	гледаха ме простодушно,
	и на хиляди въпроси
	отговарях им послушно:

	за земята, що роди ме,
	за борбите съвременни
	и за моят чин и име,
	и занятия почтени.

	А когато те узнаха
	що вулията ми носи,
	по-приветливи станаха
	и стесниха търкало си.

	И ръчиците си малки
	ми подадоха сестрински.
	— Ах, пленителни русалки —
	викнах на тоз рой богински, —

	разкажете ми и вие
	вашто минало, порода,
	как живувате си в тия
	самотии, на свобо`да?

	Па запейте сладкогласно
	най-приятните си песни,
	да изпитам безопасно
	техни чарове чудесни.

	И момите златокоси
	се погледнаха с усмивка,
	и на странни ми въпроси
	отвещаха без укривка.

	Те обадиха ми тайни
	и подробности чудати
	за нъравите незнайни
	във подводни си палати;

	на държава си омайна
	мен прозореца откриха,
	на породата си тайна
	тайната ми повериха;

	за Орфея говориха,
	нежний син на Калиопа,
	що тракийците убиха
	в бясна ярост при Родопа;

	те познавали го лично,
	и — свирните му упойни,
	с кои пленил безгранично
	камък, звяр, гори усойни,

	и кому дължат немалко
	за напева си омаен.
	Но оплакаха се жалко
	от тоз век суров, нехаен,

	що в изгнанье ги прокуди —
	да не може никой смрътен
	да ги чуй, да им се чуди —
	край потока неразмътен.

	Па запяха ненадейно
	дружен хор под небесата
	и гласът им чародейно
	уплени, смая гората.

	Занемя вълната равна,
	тихият зефир замлъкна,
	горска шума веч не шавна,
	славеят насам подхвръкна.

	Тук-там юди боязливо
	между дъбите се сбраха,
	змейовете мълчаливо
	в ближни дол се озоваха…

	Чудно, тайнствено се лейше
	песен райска и вълшебна,
	ту стихваше, ту люлейше
	самотията поднебна.

	В миг — мълчание! В небето
	вси русалки поглед впили
	с бледност странна на лицето.
	Аз погледнах: боже мили!

	Из въздуха, като лека
	сянка (кой ще да угади?),
	с шлема, в бронята, полека
	мойта Муза се зададе.

	И русалките пред тази
	странна гостенка незнайна
	се встревожиха, но ази
	обясних им тая тайна.

	Аз им рекох: — Ах, разсейте
	всяка о`мисъл напрасна!
	Що престанахте да пейте?
	Туй е Музата ми красна.

	От пределите антични
	вам дошла е тя на гости;
	по видът сте вий различни,
	по природата — едно сте.

	Тя е в накит инородни,
	но дух български тя има
	и от тез долини родни
	вдъхновение приима.

	И тя кат вас знай Орфея,
	и родена е за песни;
	запознайте се със нея
	и бъдете дружки тесни.

	Тя е съща кат вас вила,
	душа земна и небесна,
	мойта неразделна, мила
	вдъхновителка преле`стна.

	Не плашете се от тоя
	войнствен вид и шлем фригийски;
	тя прихожда тук от боя
	с врагове коварни, низки.

	Тя бе дева безобидна,
	пеперуда из цветята,
	песнопойка миловидна,
	днес е Муза на борбата.

	Ах, за таз борба нелепа,
	бедната, не бе родена:
	с бухалите — сган свирепа —
	тя ратува възмутена,

	с всичко подло и бездарно,
	що пълзи, слепей и клима
	пред кумири, и, навярно,
	тя победата ще има.

	Мечът й е цял от песен,
	копьето — от присмех злобен,
	с них нанася удар бесен
	на всяк нощен гад злокобен.


	VI



	Знайш ли билье отдялно,
	отдялно билье, омразно?
	Нар. песен



	Дор говорех тъй разпален,
	Вилата ми се завърна
	и по начин твърде гален
	с мойта Муза се прегърна.

	Па каза ми: — Остави` ни
	нас сами да се сприкажем,
	Музата си повери ни
	уваженье да й окажем.

	А пък ти поразходи се
	там в зелената дъбрава.
	Там е змейски вир: пази се
	от водата му лукава.

	Тамо змейове, змеици
	идат често да се къпят,
	а злотворни вещарици
	хвърлят на децата пъпът.

	Отидох. Там змей вонещи
	къпан, гол на припек спеше;
	булка му, със голи плещи,
	мокра си коса плетеше.

	Ти навярно ще желаеш,
	о, читателко случайна,
	странний накит да узнаеш
	на змеицата омайна;

	нейний лик, нърав, природа,
	бледна ли бе, ил червена,
	по последнята ли мода
	роклята й бе кроена?

	И играйше ли приятно
	шотич, валс, кадрил изкусни?
	Пишеше ли деликатно
	свойте бузи, клепки, устни?

	Свиреше ли тя със чувство
	вагнеровите мотиви,
	дор й къщата с изкуство
	грабеха слуги крадливи?

	И шикозно ли тя носи
	балните си тоалети?…
	Ах, на толкова въпроси
	де да диря аз ответи?

	Нищо от тез дарби модни
	не видях у твойта дружка:
	та и песните народни
	не обаждат нито шушка…

	………………………………………………………………
	………………………………………………………………
	………………………………………………………………
	………………………………………………………………


	VII

	Кат ме зърна отдалече
	със окачената лира,
	тя се весело затече:
	— Ах, любезний, тебе диря! —

	каза галено и нежно
	и впи страстни очи в мене.
	Аз смутих се безнадежно,
	но отвърнах с вид студени:

	— Как, чувствителна змеице?
	Извини, но грешка имаш:
	първий път те виждам в лице,
	ти за някой змей ме взимаш?

	— Не, не, милий наш поете!
	— Боже мой! Какво коварство!
	Как ме, мила, ти усети?
	Вчера влязох в това царство!

	Тя изсмя се и посочи
	лирата ми, що висеше,
	и с пламнали влажни очи
	сладострастно ми мълвеше:

	— Твойто име се разнесе
	вчера и из таз дъбрава
	и аз рекох на сърце си:
	край на мъки ми настава!

	И кат с огън нов запали
	своя поглед огнен вече,
	тя посочи към заспалий
	едноокий змей и рече:

	— Мъж ужасен водя, клета.
	Ти от него отърви ме.
	Виж ме: млада съм, напета,
	любя те — и ти люби ме!

	Там, де слънцето засяда,
	зад горите каменити,
	ний намери щем грамада
	да прекараме честити.

	Аз любовна съм змеица:
	ти кажи — и ще побегнем,
	в мойта бяла колесница
	ветровете ще запрегнем.

	Или орли пък да станем?
	Или вихри гръмовити?
	Или облак? Или пламен?
	Всичко — само ми кажи ти!

	Дор мълвеше тъй в зефирът
	чародейката любезна,
	аз усетих, че на вирът
	силата от мен изчезна!

	И усетих се тогази
	развълнуван безконечно.
	— Моя бъди — викнах ази
	в тревълнение сърдечно, —

	моя бъди! О, прекрасна,
	омаятелна змеице!
	О, вълшебнице нещастна,
	о, поробена царице!

	И до поздно под листата
	ний си бъбрехме безпечно
	зарад бъднина благата
	и блаженство безконечно.

	И кат сключихме съюза
	с клетва пламенна, любовна,
	полетях към мойта Муза,
	но заварих я тъжовна.

	— Бедна дружке, що са твойте
	ясни очи жаловити?
	Диви ли са тук усойте?
	Ил милееш за борбите?

	Завърни се на Марица
	във разкошната долина.
	Тук си ти като в тъмница,
	а аз — искам да почина…

	Тя изгледа ме жестоко,
	с гняв запален на челото:
	— Бедний — викна тя високо, —
	жертва вечна на теглото!

	В твоите лукави речи
	виждам твоето паденье,
	мойта дружба ти обрече
	пак на ново униженье.

	Ти приготвяш си горчиви,
	нови разочарованья,
	срещу радости лъжливи —
	цяло море от страданья!

	— О, богиньо! Ти угади
	моя стид, печален жребий,
	с глас гръмовен ми обади
	туй, що криях сам от себе.

	Никой ме не би защитил
	от вразите и от мене,
	ти си ангел мой хранител,
	моят благодатен гений.

	Колчем плачех и тъгувах,
	с бури тайки в тесни гърди,
	все тоз глас небесен чувах,
	ек на мойта скръб да бъде;

	ти ми лейше лек врачебен —
	твойто чисто вдъхновенье,
	и със него — дар вълшебен
	на кураж и на забвенье.

	Помогни ми! Ти душа си
	чиста, ангелска, небесна…
	Ти една в света била си
	към мен любеща и честна!

	— Ставай! Да оставим вече тая
	област непозната! —
	мрачно Музата ми рече,
	взе си щита от земята.

	В миг се Вилата зададе
	запъхтяна из усойте —
	развълнуван вик нададе:
	— Стойте, златни гости, стойте!

	Няма болест неизлечна,
	тайни няма неоткрити:
	аз приятелка съм вечна
	на геройте и певците.

	На туй място чародейно
	знам му билките, тревите,
	що лекуват чудодейно
	и телата, и душите.

	Аз ще набера тентява —
	син-бял бурен за отдяла,
	куманига — жълта трява, —
	за омраза що никна`ла.

	На огнище запустено
	огън буен разгори ща
	и в гърне необжежено
	либно билье възвари ща.

	По полунощ, дору спава,
	с чудний лек ще го полея…
	Утре — питай го тогава —
	дали помни зарад нея?


	VIII

	Легнах, спах и излечих се.
	Грейше изток лучезарни.
	С Муза, с Вила поздравих се:
	колко бяха благодарни!

	— Друже, славей веч запея,
	час е сбогом да ти кажа:
	в тия планини Орфея
	искам ази да потража,

	па обратен път улавям —
	рече Музата ми мила, —
	но спокойна те оставям
	на таз благородна Вила.

	Ти във милото й другарство
	очарован ще пътуваш,
	на едно вълшебно царство
	из вълшебствата ще плуваш.

	— Хайде, мили, да вървиме —
	Вилата продума кротка, —
	наший ден да посветиме
	на небесната разходка.

	Бихрите са мен послушни,
	на стихийте заповедам,
	дигам векове бездушни,
	в бъдещето тайно гледам.

	Пръв от живите ще идеш —
	в тез пространства ще нахлуеш,
	невидяното ще видиш
	и нечутото ще чуеш,

	И тържествено троица
	дигнахме се над земята,
	без да знам коя граница
	ще да гоним в небесата.

	— Сбогом, към Марица красна
	скоро пак да се завърнеш,
	но змеицата опасна
	ти избягвай да я зърнеш.

	Сбогом! — каза ни засмяна
	Музата и ни остави,
	кат пленителна закана
	с пръстчето си ми направи.

	Дълго с погледи радушни
	отдалеко я прегръщах,
	и целувките й въздушни
	аз приимах и повръщах.


	IX



	Плесна`ла с ръце, плесна`ла
	па си високо хвръкна`ла,
	над пусти гори зелени…
	Нар. песен



	Вчера от един приятел
	(ах, аз толкова ги имам!) —
	искренен, доброжелател,
	туй запитване приимам:

	по коя причина пея?
	Прост въпроса, но ответа?
	Мъчен — и дори живея,
	надали ще го усетя.

	О, приятелю, ти считаш
	туй играчка на перото?
	Все едно е, кат да питаш:
	защо бог е дал теглото?

	И защо турил челяка
	между ангела и скота?
	От що състои се мрака?
	Де е целта на живота?

	Защо розите миришат?
	И защо звездите тръпнат?
	И зефири, кат въздишат,
	на листата нежно шъпнат?

	Всичко в тоя свят безкраен
	има смисъл, цел, причина:
	Каин — своя потик таен,
	Юда — своята пружина.

	Питай тигрът: що умаря?
	Ще ти каже: — Да тлъстея.
	Влък: — Да лоча! — отговаря,
	а убийцът: — Да живея.

	Питай гнусния клеветник:
	— Защо черниш? — Бял да бида.
	Питай тронния съветник:
	— Що пълзиш? — Далеч да ида.

	Питай у нас всичко, дето
	пъпле, псува, проси, плаче —
	все крий нещо на сърцето,
	все към цел разумна крачи.

	Шейлок казва: — За златото.
	Тартюф: — Да измамя бога.
	Скапе`н*: — Да ям. — За креслото —
	[* Герой в една Молиерова комедия; тип на низък хитрец, fourbe.]
	казва важно демагога.

	Вярна логика и свята!
	А поетът? От Оми`ра
	до ден днешен на земята
	ответ умен не намира.
	………………………………………………………………
	………………………………………………………………

	— Чакай, Вило лекокрила!
	Кой е тоз гигант безкрайни?
	— Въз велика, снежна Рила
	падат сенките ни тайни.

	— Чакай, нека се начудя.
	О, картина небива`ла!
	Но каква те взе полуда?
	Ти ме носиш като хала!

	А там — черната верига?
	— Наште тайнствени Родопи.
	— А тоз рид, що бога стига?
	— На Витоша голий лоб е.

	— Кой е оня драс ужасен?
	— Гордият Пирин! — О, боже!
	Какъв кръгозор прекрасен!
	А онуй зелено ложе?

	— Струмската долина райска.
	— Чакай, Вило, да починем.
	Сящаш? Дъх и свежест майска
	до нас идат… — Да заминем.

	— Накъде? — Над Кресна дива.
	— Кой е връха там, кажи ми,
	в облаците що отива?
	— Мусала непостижими!

	— А таз ивица, що мяза
	на син смок посред ливада?
	— Вардар — на реките княза.
	— А там дивната грамада,

	дето пътя ни пресича?
	— Шар високи, многоглави.
	— Вило, кой го тъй накича
	с преспи, канари, дъбрави?

	Вило, що е там светна`ло
	сред моравите чудесни?
	Райско ли е огледало?
	Ил лазурен къс небесни?

	— Охридските вълни сини:
	поклони се!… — А ония
	страшни южни исполини?
	— Пинд! — Но де летиме ние?

	Вило, спри! Какви простори!
	Там на запад хаос влада!…
	— Там се люшка Синьо мо`ре*,
	[* Названието, което дават българите в Македония на Адриатическо море.]
	дето слънцето засяда.

	Ний летим… Из вишинето
	облаците път ни струват,
	орли срещат ни в небето —
	поздравят ни и минуват.

	— Вило, що се вием ние
	над тез езера омайни?
	Чий е тоя замък с тия
	царствени палати сяйни?

	С тия зидове високи,
	кули, сводове и сгради?
	Кой сред тез вълни дълбоки
	тия чудеса създаде?

	Или ти си вкаменила
	тамо някой сън крилати?
	— На великий Самуила
	гледай царските палати.


	X



	Град градила самовила.
	Нар. песен



	— Преспа! Преспа! Крепост славна!
	Преспа! — виках там учуден
	и през портата държавна
	влязох в замъка безлюден.

	Мрамор стълпове крепяха
	царските чертози древни,
	на преддверието бдяха
	ваяни два лева гневни.

	— Той! Той! — викнах лудешката. —
	Де е сянката му свята? —
	Тя ме введе мълчешката
	във престолната палата.

	Аз видях го. Той стоеше
	на престола мълчаливо.
	Страшна мисъл още бдеше
	по челото му бурливо.

	Той бе гневен, начумерен
	и брадата му — щръкна`ла:
	на лице му облак черен
	Беласица бе метнала!

	Коленичих аз неволно
	и целуна`х му ръката,
	целувах му богомолно
	и полите, и краката.

	— О, велики — шъпнех нему, —
	удостой ме с твойто слово,
	нещо разкажи големо
	ти на нашто време ново.

	Разкажи ми ти за твойте
	смели подвизи и слава,
	разкажи ми за геройте
	на размирна си държава,

	за велика си идея
	в куп да сбираш племената —
	та от Емус до Морея
	развива` си знамената!

	Кой в дълбокий твой ум вдъхна
	тоз блян, мисъл гениална,
	че писа`, доде издъхна,
	таз трагедйя колосална

	от кръв, слава, шум, победи,
	от нещастья безконечни
	и нам завеща в наследье
	спомени ужасни, вечни?

	Дор мълвях благоговейно
	за ония дни, похо`ди,
	втурнаха се ненадейно
	старите му воеводи:

	Кракра силний с Несторица —
	два орела ратоборни, —
	Елемаг и Николйца
	и Иваца — непокорни.

	Окръжиха с почитанье
	господаря си сурови,
	гаче чакаха в мълчанье
	заповед за битки нови.

	Но той мрачен, неподвижен
	на престола си мълчеше.
	Какво мислеше угрижен?
	Какъв таен план кроеше?

	Нов ли бой? Похо`д ли смели?
	Цариград ли да събори?
	Ил — държава със предели
	Дунав, Драч и Бяло мо`ре?

	— О, царю, открий пред мене
	своя план велик и таен:
	ний и днес сме разделени
	и под ига много траем.

	В нашите поля, балкани
	един глас се днес раздава*:
	[* По него време (1884 г.) цяла Източна Румелия гърмеше от митинги за съединение с княжеството.]
	във душа ни, във сърца ни
	твойта мисъл оживява.

	Ободри ни, сгорещи ни,
	дай ни твоят дух и сила,
	научи ни как се гине
	с чест за ро`дината мила.

	Дай ни твойте генерали,
	ил примерът им прати ни:
	ний, кои сме толкоз мали,
	се нуждайм от исполини.

	Македонйя старославна,
	твойта люлка, гроб, светиня —
	ти не знайш? Уви, отдавна
	тя е в иго и робиня…

	Тя робиня е, ожида…
	Жалостно ръце простира.
	Глас не чува: Майко, ида! —
	Самуил се не намира.

	Самуил се не намира! —
	Византийците безброй са:
	днес срамът венци събира,
	подлите у нас герой са.

	За власт, орден, за жълтица`
	светотатски би продали
	Охрид, Емус, Дрин, Марица —
	всите твои идеали.

	Ти дошъл би — но нахалост!
	Твоят гений що ще стори?
	Нявга ти умря от жалост,
	днес умрял би от позори!

	Императорът не чу ма.
	Мойта реч го не прободе,
	мене дума не продума,
	ни на старите войводи.

	Всуе чаках аз да схвана
	един знак ил поглед само:
	гатанка за мен остана
	тайната на мисълта му.

	Но когато из въздуха
	пак се дигнах мълчешката,
	страшни гласове се чуха
	из престолната палата.


	XI



	Седит Марко на диван високи.
	Нар. песен



	Пак летим… Гори, долини
	под нас мяркат се и плуват.
	— Вило! Над кои пустини
	диви сенки ни минуват?

	Но де лутаме се ние?
	Кой е тоз разсипан замък?
	Срещу нас се нещо вие
	из небето като пламък!

	Вило, грозно тук ми става —
	в таз усоя глуха, няма:
	трева пламти — дим не дава,
	гора ляга — вятър няма!

	— Не чуди се. Там се клати
	сватба змейове, змеици.
	Мъже на коне крилати,
	жени в златни колесници.

	Профучаха покрай нази
	сватбувачите въздушни,
	сини, алени, в талази,
	скриха се в горите душни…

	Ето вече долетяхме
	над Бабуна величава.
	Над скала огромна спряхме,
	що челото й венчава.

	— Виж тоз камък преграмадни —
	рече Вилата, — помни го:
	нявга Крали Марко ядни
	от Пирин чак тук хвърли го.

	А там — канарата долу —
	с един удар я разсече,
	а онуй пък бърдо голо —
	с него пътя той препречи.

	Виж, в оназ зелена лъка
	Марко ангел божи смая,
	кат земята с малко мъка
	във торба на гръб дигна я.*

	Погледни ония сгради,
	що ги облакът забули —
	можеш ли сега угади?
	Те са Марковите кули.

	От них бранел Прилеп града.
	Там хазната му стояла,
	тамо Марковица млада
	с руйно вино го пояла.

	Тамо Марко, луд делия,
	седем краля угощавал,
	девет бъчви със ракия
	на ден с тях е изсушавал.

	Па из друмища широки
	пускал коня Шарколия
	хвъркал по гори високи,
	дирел Муса Кеседжия.

	Никой вече не виде го,
	откак пушка е пукна`ла:
	искаш ли? Аз лесно с него
	бих те, мили, запознала.

	— Как? Живей ли? — Жив е още.
	— Де? — Във пещера се тули.
	Ала слушай: време до` ще
	пак да влезе в свойте кули.

	И хвръкнахме кат орлите
	над пустинята гробовна.
	Там в усоите, в скалите
	зейше пещера вековна.

	А при входа, на стената,
	тежък боздуган висеше.
	Влязохме. Във канарата
	страшен полумрак стоеше.

	Мухълът и вековете
	тук невидимо царяха,
	върху нас от сводовете
	прилепи се разхвърчаха.

	— Гледай! — Вилата ми рече
	и посочи великанът.
	Аз познах го отдалече
	по величьето, по станът.

	Приближих го боязливо
	и вперих във Марка очи.
	Той седеше мълчаливо
	на тревясалите плочи,

	в старовремската си дреха
	и в чизмите баснословни.
	До стените прави беха
	саби, копия чутовни.

	От пет века ощ не беше
	той френгията разпасал!
	До коляно му лежеше
	старият маждрак, ръждясал.

	Поклоних се. Той сърдито
	със див поглед ме измери.
	— Кой си? — викна гръмовито.
	(Сетих свода че трепери.) —

	Кой си? От кое си племе
	и от кое царство идеш?
	Ти си син на друго време:
	искаш Марка ли да видиш?

	Или някоя измама
	носиш в тия пущинаци? —
	Веч отколе свръзка няма
	между мен и вас — юнаци,

	вас юнаците на пушка
	и на хитрини лукави:
	сърце няма ни на шушка
	във гърдите ви болнави.

	Днес поплювковци страшливи
	с мен по сила равни стават
	и децата сололиви
	Крали Марка застрашават!

	И презрително погледна
	модната ми шапка крива —
	по една усмивка ледна
	видях, че го тя разсмива.

	— Все едно, не ме смущават
	ваште хитрости и клюки…
	Но кажи ми ти, що стават
	родокръвните ми внуки?

	Мязат ли ми те във нещо?
	Копья мятат ли хвъркати?
	Сабята въртят ли вещо?
	Коне яхат ли крилати?

	В кулите ми кой живее?
	Кой ми гостите посреща?
	Чие име днес се пее?
	Кой юнак ме днес замеща?

	Та и ти кажи: какво си?
	Някой нов ли си делия?
	Бой ли търсиш? Какво носи
	на гърба ти таз вулия?

	Аз смутих се от такива
	груби, войнствени въпроси,
	хладен пот че го избива
	аз почувствувах чело си.

	Но когато най-насетне
	мина тоя гняв гръмовен:
	— О, юнако беззаветни —
	викнах ази с глас тъжовен, —

	откогато се прибра ти,
	измени се веч земята,
	много станаха преврати
	във света и в обществата.

	Твоят честен век умрял е
	със юнаците прочути,
	в твойте кули бухал влял е —
	времето ги веч порути.

	Та и крепост град не брани,
	голо мъжество не струва,
	копья, тежки боздугани
	днес музеят само чува.

	Та и пушките с чакмаци,
	що сплашиха силни Марка,
	замениха ги прусаци
	с круповете на Бисмарка.

	За Бисмарка и за Крупа,
	вярвам, никога не чу ти;
	никой още не претупа
	тези харамии люти.

	Коне — вихри по полята —
	сива па`ра замени ги,
	двата края на земята
	жицата съедини ги.

	Ех, мой дивни, не разбираш
	тия чудеса чутовни,
	невъзможни ги намираш
	и навярно баснословни.

	Нито песен, нито слово
	тях не може ги изчисли!… —
	Той клюмна` глава изново
	и дълбоко се замисли.

	Аз чака`х благоговейно,
	докогато дигне очи.
	Дълго чаках… Ненадейно
	сабя той дрънна` о плочи.

	— Продължавай — той каза ми, —
	говори за твойто време,
	време хитро, на измами…
	Зле се наскърби сърце ми!

	С мойта памет, сили еки,
	виждам, там не съм потребен;
	виждам аз, че тук навеки
	с мойто име съм погребен! —

	Аз обадих му тогази,
	че светът го не забрави,
	как във песнй той у нази
	и до тоя ден се слави;

	че делата му витежки
	и децата в люлка знаят,
	че на стъпките му тежки
	дирите им вечно траят

	по балкани и скалаци.
	И кат ви`дех, че внимава,
	загълчах му за юнаци,
	битки, ратове и слава,

	що прочуха мойто време,
	за най-страшните войводи
	(на големий за големи
	хора приказка се води).

	Изредих на великана
	всички имена достойни
	и когато реч настана
	зарад Царя, за покойний:

	— О юнако — викнах лудо, —
	тоз юнак, чуй, най-голям е:
	туй, що свърши, беше чудо,
	небивало до туй време.

	С едно слово той извади
	из земята легиони,
	с едно маханье създаде
	хора волни милиони.

	Любовта му го издигна
	над геройте стари, нови,
	добрината му достигна
	идеалите Христови.

	Роби бяхме — отърва ни,
	мъртви бяхме — възкреси ни
	и с кръвта си начерта ни
	славни бъдещи съдбини.

	Александър той се вика!
	Поклони се пред туй име
	и пред сянката велика
	на тоз цар непостижими.

	Кат чу Марко тия речи,
	бързо той маждрака взе си,
	а гласът му надалече
	самотиите разтресе.

	— Ах, кажи ми — той извика, —
	де е този цар чудесни?
	Подир твойта вест велика
	тез места ми стават тесни.

	На бял свят и на свобода
	днес решавам да избегна,
	да му бъда пръв войвода
	и за него в бой да легна.

	Но защо си ти печален?
	Тежка мисъл ли те сваря? —
	Аз разправих му с глас жален
	страшният конец на царя.

	— Веч го няма! Веч го няма!
	Мъченишки той загина! —
	И тогаз от скръб голяма
	чух, че плаче исполина.

	Постепенно ековете
	с самотията замряха.
	В гробний си сън вековете
	пак потънаха, млъкна`ха…

	Тихо моята другарка
	ме потегли за ръката,
	ний напуснахме на Марка
	пещерата мълчешката.

	Но кога извън, на входа,
	аз хвърлих му взор последен —
	той стоеше пак под свода
	неподвижен и наведен,

	в старовремскатй си дреха
	и с чизмите баснословни,
	до стените прави беха
	саби, копия чутовни…

	Но бурливото му о`ко
	не съгледах де бе впито:
	в миналото ли дълбоко,
	или в бъдещето скрито.


	XII



	Извихме се два сокола,
	извихме се в синьо небе,
	де видяхме Бяло море.
	Нар. песен



	Бъдещето! Бездна тъмна!
	Бъдещето! Нощ грядуща!
	Бъдещето! Урва стръмна,
	в времената що се спуща!

	Бъдещето! Мир незнаен,
	царство на съдбата нямо.
	Де прозореца му таен —
	да съзрем що има тамо?

	Де е той? В небето? В мрака?
	В бляновете на съня ли?
	В плиткий ум ли на челяка?
	На познаньята в нощта ли?

	Кой владее ключа нине
	на бездънната загадка?
	На грядущите съдбини
	кой ще тайните отгатка?

	………………………………………………………………
	………………………………………………………………

	Ний летим… Пространства нови
	под нас мяркат се, минуват;
	планини, скали сурови
	в хоризонта се вълнуват.

	Все на юг… Веч гълтам сладко
	дъх от меките зефири,
	пред нас — безгранично, гладко
	светло равнине` се шири.

	— Ето Бяло море славно!
	Май му се на ширинето!
	В огледалото му равно
	цяло спи сега небето.

	С упоение се взирах
	във талазите класични,
	на Олимпа снежни спирах
	поглед в за`хлас безгранични;

	гледах трона поднебесни
	на Юпитера държавни,
	окръжаван с рой чудесни
	богове, богини славни,

	що челяшкото безвярство
	в мрак, забрава ги халоса,
	със лазурното им царство…
	Виждах Пелион и Осса —

	двата върха край морето,
	що титаните — зли хали —
	да се качат на небето —
	един върху друг слага`ли.

	А насам, в вълните сини,
	плаваха тритони млади
	и се гонеха с делфини
	белогърдите наяди.


	XIII



	Седнал ми е край морето,
	книга пише свет Никола.
	Нар. песен



	Смръкна се. Нощ пада вече.
	Черна чука над вълните
	в звездний свод ни се изпречи —
	цяла в гори вековити.

	Тихо морските талази
	плискат долу бреговете.
	— Гледай тоя рид пред нази:
	той Атон е, о поете.

	А там, де в гори се ниши
	осветления прозорец,
	там сега деннощно пише
	славний оня светогорец…

	— Как Паисий? — Той, посте,
	там пред ламбата жумяща
	времената, вековете
	във килията си смяща…

	Ний се спускаме полека
	до прозореца заветни.
	Вътре вйдех человека
	подвига му многолетни.

	Гологлав, недвижим, бледен
	пред кандилцето мигливо,
	„Царственика“ си, наведен,
	той пишеше мълчаливо.

	И лице му, изнурено
	от мечти, от труд и бденья
	полунощни, бе огрено
	от велики сновиденья.

	Дълго гледах, кат задушах
	трепета си на душата,
	пачето перо го слушах
	как скрибуца в тишината.

	Тихо Вилата се дръпна,
	зад монаха ми посочи.
	— Гледай тамо! — тя пощъпна.
	Аз вперих учуден о`чи.

	До зида стояха неми
	рой виденья мътни, странни,
	духове от друго време,
	в брони, във доспехи бранни.

	Аз познах! Туй бяха стари
	български царета славни,
	ратоборни господари,
	вождове самодържавни,

	на България съдбите
	що водили, създав`али,
	в страшний вихър на борбите
	идеалите й дали…

	Царствен рой, във праховете
	гробни от света забравен,
	във нощта на вековете
	пренебрегнат, изоставен,

	сънищата веломощни,
	бляновете въплотени —
	чести гости полунощни
	на монаха вдъхновени.

	Той обърна се, видя ги
	и благослови ги тамо.
	В миг изчезнаха — нема` ги!
	В глухата килия само

	той от сенките остана,
	вдълбочен във времената…
	И перото пак захвана
	да скрибуца в тишината.

	— Вило — шушнех със вълненье, —
	ох, да влезем, дружке моя!
	Да припадна на колене
	пред великий старец тоя,

	да целуна с почитанье
	аз светата му десница,
	що хвърли таквоз сиянье
	из килийната тъмница!

	Що написа за народа
	откровението ново,
	зарад слава и свобода
	първото изпусна слово;

	що пръв пална факел в мрака
	на най-тъмните години
	и на миналото с зрака
	бъдещето осветли ни.

	И чието сърце нежно
	за България туптяло,
	и теглото й безбрежно
	цяло в себе побира`ло!

	О, да влезем! — Не! — извика
	Вилата със вежди свити. —
	Що на сянката велика
	да смущаваме мечтите?

	Па и женско воля няма
	на тоз връх свети да стъпа. —
	Плесна с ръце и нас двама
	нощний въздух пак закъпа.

	И зад нас далеч остана
	спящата атонска чука,
	цяла в гъстък мрак застлана
	и невидима оттука.

	И едничек там личеше
	осветления прозорец,
	де при ламбицата бдеше
	вдъхновений светогорец…


	XIV

	Ний летим… Над нас изгряла
	месечина златолица.
	Под нас бягат във провала
	бърда, чуки върволица.

	— Дека пак, о Вило — питам, —
	де ме носиш в небесата?
	Тук над преспи аз налитам!
	— Ние сме въз Мусалата!

	На България безбрежна
	той челото е и пъпа,
	на короната му снежна
	освен нази друг не стъпа.

	Спряхме до скали ужасни…
	Там в долина непозната
	седем езера безгласни
	спяха тихо под луната.

	А при тях — две сенки будни
	Вилата ми ги показва:
	— Там с Орфея, песник чудни,
	твойта Муза си приказва,

	твойта дружка и царица.
	А тез езера — това са
	вировете на Марица.
	Нявга тук Орфей довтаса

	и с обайните си песни
	из земята ги извика.
	Тез талази са чудесни,
	тайната им е велика.

	Вятър духне, а те дрямат,
	свод смрачи се — те светлеят,
	сиви орли сенки нямат,
	като се над тях люлеят.

	В дъното се юди крият
	в хладни, стъклени калета
	и орисниците пият
	от водата им заклета.

	Ти желаеше да видиш
	бъдещето, скрито в мрака?
	Пий от нея — ще предвидиш
	всичко, що те още чака.

	— О, недей, веч не желая!
	Нека пътя ми е мрачен,
	във незнанье да страдая
	ще се сещам по-юначен.

	Мен живота върволица
	бе от мъки и теглило —
	и до гробната граница
	тъй ще бъде… сещам, Вило.

	Нека ида тъй докрая —
	твар от бурите надвита.
	Що ми трябува да зная
	де развений прах отлита,

	де се вей димът небесни,
	де блуждай листото бледно,
	де ще глъхнат мойте песни
	и с тях името ми бедно? —

	Ненадейно мойта мила
	Муза тамо се притече
	и на мойта реч унила
	отговори с бодри речи:

	— Не, поете мой, живота,
	истина, сломи те рано
	и на скърбите в хомота
	имаш сърце в кръв обляно —

	но дор радва се и стене
	сърце българско, човешко
	в тез гори, поля зелени,
	в светли дни, в патило тежко,

	дор звук роден слух милува
	в градове, в колиби скромни —
	твойта песен ще вълнува,
	твойто име ще се помни.

	Не мрат песни вдъхновени,
	отклик на душа народна,
	от любов и скръб излени
	във реч сладка и свободна.

	Не мрат песни, дето блика
	струята на гений родни,
	на природата ни лика
	дето свети благородни!

	В миг отнейде се зачуха
	странни звукове далечни
	и на таз долина глуха
	нарушиха мира вечни.

	— Гости сладки! Тук е края
	на разходката ни смела —
	рече Вилата, — настая
	час за нашата раздела.

	Мойт дреужки се събират
	там в дъбрава за хорото,
	песните им веч зефирът
	тук ми носи до ухото.

	Сбогом, сбогом, аз ще ходя —
	аз на юг, вий към Марица.
	Тук стихийте ще проводя —
	те са нашта колесница.

	И кат се простихме нежно
	със въздишка на лицето,
	тя красиво и небрежно
	се повдигна към небето.

	Дълго с погледи радушни
	Вилата си изпроваждах,
	леки поздрави въздушни
	аз приимах и й пращах…

	Поля и гори

	Отечество любезно, как хубаво си ти!


	Отечество любезно, как хубаво си ти!
	Как чудно се синее небето ти безкрайно!
	Как твоите картини меняват се омайно!
	При всеки поглед нови, по-нови красоти:
	тук весели долини, там планини гиганти,
	земята пълна с цвете, небето със брилянти…
	Отечество любезно, как хубаво си ти!

	II

	Коя земя от теб е по-пъстра, по-богата?
	Ти сбираш в едно всички блага и дарове:
	хляб, свила, рози, нектар, цветя и плодове,
	на Изтокът светлика, на Югът аромата;
	горите ти са пълни с хармония и хлад,
	долините с трендафил, гърдите с благодат.
	Коя земя от теб е по-пъстра, по-богата?

	III

	Отечество, не си ли достойно за любов?
	Кой странник без въздишка можб да те остави?
	Кой има сила твоите картини да забрави?
	Що нямаш ти? Що липсва под синий ти покров
	в случбй, че бог би искал Едемът да премести
	и своя рай прекрасен при Емус да намести?
	Отечество, не си ли достойно за любов?

	IV

	Ти рай си, да; но кой те прилично оценява?
	Не те познават даже децата ти сами
	и твойто име свято не рядко ги срами!
	Какъв ли свят прекрасен в теб йоще скрит остава?
	Какви ли тайни дремят, богатства, красоти
	по твоите долини, поля и висоти?
	Ти рай си, да; но кой те прилично оценява?

	V

	Ах, ний живейме в тебе, кат същи чужденци,
	и твоят дивен вид ни не стряска, не привлича.
	Рогачът в планините по-много те обича,
	по-харно те познават крилатите певци,
	но ний не видим нищо, нам нищо не ни тряба,
	доволно е, че даваш покривката и хляба,
	и ние в тебе, майко, ще умрем чужденци!


	Пак из тебе хода…


		Пак из тебе хода,
	о, природо свята,
	пак дишам свобода,
	гледам небесата.

		Пак любя, пак мога
	да чувствувам чисто,
	да съзирам бога
	във всякое листо.

		В мен млъква борбата
	и човешкий ропот,
	внимава душата
	в чудния ти шопот;

		в небето, в горите
	животът се смее,
	славей гласовити
	из клоните пее,

		и вадата бъбли
	и шумата шушне,
	и облакът пъпли
	в бездните въздушни.

		И всичко безбрежно,
	и всичките твари
	здрависват ме нежно,
	кат познайник стари.



	По райските долини


	По райските долини
	пътувам фърковат.
	Навред картини чудни
	и божа благодат

	Обичам те, обичам,
	о родино света,
	обичам те любовно
	над всички във света!

	И нека бляскат други
	земи с велик успех —
	аз бъдещето твое
	не давам го за тех.

	Не давам го, дор блика
	злато` из тез бразди,
	дор твоите недра са
	небутнати руди,

	дор имаш тез богати
	простори за трудът,
	дор тия гойни стада
	в полята ти мучът;

	дор раждаш крепки мишци
	и в простите селца
	стърчат школа красиви,
	бръмна` ли от деца.



	Пряспа


	Из прозореца си мълком
	гледам Стара планина,
	бяла пряспа йощ се мярка
	върху гола й висина.

	Слънце пали, ветри духат,
	и тя се` тъй чиста трай,
	като книга, де съдбата
	нещо има да чъртай.



	Към природата


	Поклон на теб, природо, създанье необятно
	на твоя свод лазурен, на твойто слънце златно,
	на твойта вечна младост и вечна красота,
	на всичко, що е в тебе божествено и тайно,
	невидимо, кат бога, велико и безкрайно
		и равно с вечността;

	на всичко, що те пълни, и движи, и вълнува,
	що пей, що шушне страстно, въздиша ил празнува —
	от дъха на зефира до буйний аквилон,
	от бялото кокиче — дете на снеговете,
	до бора исполински — връстник на вековете —
		поклон, сега поклон!

	В часа, когато пролет с диха си те съгрява —
	с зари, с цветя, с зелено те кичи, подмладява;
	в часа, когато — светла — личиш на божество,
	кат странник някой скитен, кого шумът довлече,
	аз ида с възхищенье да гледам отдалече
		на твойто тържество;

	да гледам и да гълтам въздуха, светлината,
	разляни в твойте доли, в горите, в небесата,
	и в мойте гърди фаща кръв нова да търчи,
	и моя глас внезапно на устни ми замира,
	и мойто сърце става на някаква си лира
		готова да звучи.

	И как си ти прекрасна! Как смайваш и пленяваш
	и с блясъка си чудни очите заслепяваш!
	Небето ти е пълно с зари, с звезди, слънца,
	дъбравите със химни, въздухът с аромати,
	де ляствичките стрелят песните си фъркати
		и пеещи крилца.

	Теб всяка пролет нова с труфила нови кичи,
	размесени със рози, със здравец и кокиче,
	кат млада годеница, що готвят за венец,
	и твойто девство чисто се вечно подновява,
	и твоят празник брачен без край се продължава —
		и няма той конец.

	И сводът син, прозрачний е твойто було бело
	и слънцето — брилянтът, що грей на твойто чело,
	във облаците леки са твоите мечти,
	въздишките ти страстни са в шъпота зефирни,
	в росицата кристална са твоите подирни
		девически сълзи.

	Но ти си вечно млада и с таз усмивка ясна
	пребъдваш безконечно чаровна и прекрасна,
	и никой твойто було небесно не сбърчи,
	и пятно йоще няма въз твойта чиста дреха,
	и бурите всемирни една лъча не зеха
		от твоите лъчи.

	И цял порой столетья въз теб, кат сън минали,
	една седина, бръчка не са ти йоще дали,
	нито листце свалиха от красний ти венец,
	и ти си пак тъй нова и свежа и богата,
	като че вчера йоще излезе из ръката
		на вечния творец.

	И само человекът — създание разбито,
	препълнено със грижи, от страстите надвито,
	час мирен не нахожда въз теб да фърли взор,
	да дъхне твойта свежест и тишина, и сладост —
	участие да земе в нетленната ти радост
		и празничния хор.

	Защо е той осъден на тоя подвиг мъчен —
	във тебе да живее, от теб да е разлъчен?
	В свобода да е пуснат, а в робство да копней?
	Възтокът и зората му нищо не обаждат,
	кога цветята никнат и песните се раждат,
		той чезне и немей.

	Защо той — бог и червяк — дете на суетата,
	един в света не може да люби красотата,
	пространството безкрайно, хармоньята, мирът?
	И с умилени очи, с душа и сърце мирни:
	Благодаря! да каже на хаоса ефирни,
		де мирове трептят?

	Защо ръждата тленна от теб да предпочита —
	и свойте дрипи жалки — от твойта дреха сшита
	с лъчи, с дъга, с смарагди, с румянец и злато?
	И звънът на среброто или на железата —
	от твойта песен чудна разляна в небесата:
		Защо? Защо? Защо?

	Но ти, природо вечна, духа ми не огряваш,
	на тоз въпрос безумен бръз отговор не даваш:
	и ти сама си даже загадка зарад нас!
	На нашите съмненья и лутане несвясно
	ти отговаряш само с едно величие ясно,
		кат някой сфинкс без глас!

	И нашите страданья, и радости, и вопли
	мира ти не смущават и туй що нази чопли,
	вълнува, мъчи, губи, не бърчи твоя лик;
	ти само се любуваш на хубостта си вечна
	и гаче тихо чакаш, щастлива и безпечна,
		невидим годеник!

	И аз скиталец бледен, изникнал без причина,
	и пак така увяхнал — аз скоро ще замина
	кат гост неканен, тъмен, о, дивно естество!
	И сред шума, песните — подобно вековете —
	безследно ще изчезна, без някой да ме сети
		в туй вечно тържество!



	Кръгозорът на Пловдив


	От тез скали гигантски
	пред моя смаян взор
	разстила се простор
	от гледки великански
	и безконечний хор
	на Алпите балкански.
	Всъду, от край до край
	на тая панорама,
	коя граници няма,
	окото ми блуждай
	в един чаровен рай:
	в поля, в гори зелени,
	в ливади разцъфтени,
	Марица де синей,
	в нивя безкрайни, златни,
	по хълми благодатни,
	де нектарът вирей.

	Какви прекрасни гледки,
	какви картини редки,
	какъв безкраен шир
	от нови небосклони,
	в кои мечтата гони
	вълшебен някой мир!

	На юг, в небето ясно,
	потъмняло в зари,
	тъмнеят се гори
	с величие безгласно.
	И като гледам там,
	през равнини и снопи,
	аз шъпна им едвам:
	поклон на вас, Родопи!

	По техните бърда
	зелени и родливи
	растат лозя и ниви,
	стърчат села красиви,
	кат орлови гнезда —
	приюти на хлада.

	А там, на запад, Рила,
	безгласен великан,
	глава си потопила
	в небесний океан.

	На север пък се вдига
	неравната верига
	на Среднята гора.
	По стръмните й ребра
	растат дъбрави диви
	от буки горделиви
	и дъбове свети,
	де бурята ехти.

	Ах, там, в тез хладни доли,
	под селските тополи,
	желал бих да спра
	на сладостна почивка
	и смаян да съзра
	цветущата усмивка
	на селските моми…
	Там мойта песен мила
	мощ нова би сдобила
	по красните хълми.

	А там на север гледа,
	над всичко заповеда,
	димящ се кат вулкан
	великият Балкан.
	О, старий исполине,
	Юмручал горделив!
	Аз пак те видя нине
	във небесата сини,
	изпъкнал, гол, плешив,
	като гигантска птица —
	на вихрите столица!
	На север и на юг,
	в полето или тук,
	където и да ида —
	си тебе ази вида,
	като се вдигаш прав
	сърдит, замислен, вечен,
	величествен, мъгляв,
	кат идеал далечен!



	Долината


	Обичам те, долино моя хладна,
	долино сенчеста, приветна, шумна —
	мирът на твойта тайнственост отрадна,
	шумът на твойта вада сладкодумна…

	Възток ли, запад ли изгрей пламливо —
	ти каниш ме приветливо на гости
	и бързам в твойто лоно аз щастливо,
	обилно с прелести омайни, прости.

	Във твойте брястове зеленолисти
	невидим славей пей, въздиша чудно,
	упойно бъблят струите сребристи
	на твоето поточе будно.

	Когато вечер знойно юлско слънце
	зад твойте стари дъбове зализа,
	над теб се носи весел шум от звънци
	и стадото насам игриво слиза.

	Дръвята шъпнат; птички рой грамаден
	цвърчат си; крави млечни мързеливо
	пристъпят; въздухът е хладен
	и пълен с дъх от сено миризливо.

	Приятно губи се окото в твойте
	отрадни сенки, де зефирът шушне,
	и следва сред ливадите, усойте
	на твойта вада токът лъкатушни.

	И вред хармония се нова слиша,
	и вред природата цъфти омайна,
	и нямаш кътче, дето да не диша
	поезия божествена и тайна.



	Майски вид


	Елате да погледнем на тоя чуден рай!
	Излезте на полето: сега е красен май —
	часът на красотите, на любовта, цветята;
	елате да подъхнем от пролетния свят,
	от полското диханье, от горский аромат,
	от струите прозрачни, що леят небесата!

	Природата засмяна в тез дивни часове
	скърбящите приветно към себе ги зове.
	О, вий, кои мечтайте, души, кои търпите,
	страдалци ил поети, излезте днес навън:
	за вашта скръб — утеха, за ваший дух — огън
	тук има да открийте.

	Сърца ви ще затрепкат от радост в тоя миг,
	и ваший взор, омаян от божия светлик,
	ще се напълни с сълзи признателни и жежки;
	и в сладко умиленье уста ви ще мълвят
	слова вълшебни, тайни, които никой път
	не може ги изказа езикът человешки.

	Хладът и миризмите и свежият зефир
	изпълнюват душата с блаженство и със мир;
	небето и земята любовно се цалуват,
	и птици страстно пеят, горите шумолят,
	и тебе ти се иска да любиш на светът
	сред тез хармоний майски, духа ти що милуват.

	Навред очарованье! Величие навред!
	Окото без насита лети от цвет на цвет…
	И като чучулига, ту в небесата сини
	потъва, пей звънливо и радостно витай,
	ту като пеперудка тук долу си играй,
	и детски се любува на райските градини.

	Нивята позлатени, на ветра от дъхът
	вълнуват се красиво, преливат се, блещят.
	Из тях, кат красен накит, обречен за момите,
	чърви се ален пукъл, синчецът се синей —
	и бялата лай-кучка в тревицата се смей —
	всред мирните ливади емблема на звездите.

	В дъбравата е шумно. Там славей гласовит —
	певецът на горите, орфей пернат и скрит,
	напява свойте страстни мелодий в упоенье,
	и често из браздите се тихо слива с тях
	ту задружната песен, ту веселият смях
	на младите копачки със бузи зачървени.

	А там — горите сини — гигантски твърдини,
	глави си снежни къпят в небесните вълни,
	и в празника участье и те за да добият,
	цалувката си свежа изпращат къмто нас
	и правят да се люшка леса и слабий клас
	и с младо сладострастье гърди ни да забият.

	Елате да погледнем безкрайний синий свод,
	тоз океан въздушен, без дъно и без брод,
	как в хаоса лазурний, де пъплят световете,
	се облаците реят, кат някакви мечти,
	как слънцето прекрасно разпалено пламти
	и сипе въз земята зари, песни и цвете;

	как май благословени, кат гений-чародей,
	навред живот, и младост, и хубост нова лей,
	и в червейчето мъртво, и в зрънцата зарити;
	как из скалите вади усмихнатия храст,
	как вред душа разлива и вкарва с чудна власт
	поезйята в живота и любовта в гърдите!



	Вечерният час


	Ето вечерния час.
	Огнений збник изпраща на нас
	своята сетня, приветна усмивка,
	тихо природата иска почивка,
	в сладка умора и нега, и страст.
		Ето вечерния час.

		Сладък зефир се разлива.
	Чудно листата си шъпнат свенливо
	тайнствени речи, въздишки свети,
	като любовници в сладки мечти,
	и над вселената полусънлива
		сладък зефир се разлива.

		Всичко утихва, мечтай.
	Млъкват и ветри, и песни, и лай;
	само ручейката хладно ромони
	в мрака под тъмни надвиснали клони.
	Звездното небе безмълвно сияй;
		всичко утихва, мечтай.

		Цяла природа почива.
	Млъква гората, полето заспива.
	Ангел невидим в надземния шир
	плува и носи услада и мир,
	всичко в едно се дихание слива:
		цяла природа почива.



	Хисарските развалини


	От векове бивши скелети печални,
		стърчат тия голи стени
	и будят в нас мисли и спомени жални
		за някакви минали дни,

	когато светът е на цезари хищни
		свещеното иго носил
	и гробници крепки, грамадни и пищни
		за свойта свобода градил.

	Сега тук е пусто. В тез силни огради
		съдбата отвори пролом,
	безпечно по глухите, диви грамади
		змията пълзи мълчешком.

	Отдавна гръм арките не е разтрясвал,
		в стените див бурен вирей
	и в рова дълбоки, що тях е опасвал,
		орачът пшеницата сей.

	И векове цели погребани плуят
		край тия сломени стени,
	тръби и гърмежи за бой се не чуят,
		а враните грачат едни.

	Останки бездушни, следи запустели,
		величье зарито в прахът!
	Кат гробове глухи в тез красни предели
		навявате скръб на духът!

	И тук, де е всичко шум, хубост и радост,
		вий спите под синия свод:
	едни застарели сред толкова младост,
		едни мъртви сред толкоз живот!



	Когато ида в Балкана…


	Когато ида в Балкана
	в ония тъмни дъбрави,
	сърце ми бързо ще сети
	свобода, лекост и здраве.

	Над мен си гледам небето,
	пространства волни, широки,
	под мен полята зелени,
	долини хладни, дълбоки.

	Душата бива там чиста
	без яд, без грижи, без страсти.
	В недрата твои, природо,
	таи се чистото щастье!



	Там!


	Искаш ли да посетиш страна
	пълна с бляскави предания,
	люлка на велики имена,
	на тегла, сълзи, страдания?
		Де в шумящите гори
		дъхат сладки благовония,
		де небесните зари
		греят грозни беззакония?
	То иди, о, брате, в Македония!

	Ти желаеш ли да видиш свят,
	дето нивга не блесна свободата,
	де небето пуща благодат,
	а яремът загрози природата?
		Де надежда не блещи,
		де сред общата хармония
		вечен плач се чуй, ехти,
		дето вечна е агония?
	То иди, о, брате, в Македония!



	Размишления в колата


	Хладно, зима. Ветровете
	сняг по пътя сипят вече.
	Сивчо, Кривчо! Дя, теглете,
	че градът не е далече.
	Там ще вземем наший Яка:
	разпус пише ни, че има,
	майка му дома го чака,
	Коледа ще минем трима.

		Доста време, откак он е
	на ученье в градско шко`ло;
	малко луд е и хайгон е,
	но не щях да падна долу;
	всички пращат, и аз пра`тих.
	Та и ний не сме ли хора?
	Колко мъки си изпатих,
	майка му дор приговора!

		Ех, дете е, що да правя:
	грях е сляпо то да трае,
	злато няма да оставя,
	бари книга нека знае.
	Не е право, дето казвал
	поп Танаску, бог да прости,
	че в учений дявол влязвал,
	по` е харно да сме прости.

		Не е право, не е право,
	има нещо в тая книга,
	тя върти света наздраво,
	тя струпаля, тя повдига.
	С едно рало и волове,
	видях, царства се не грабат;
	времена дойдоха нови,
	и човеци нови трябат.

		Мина робство, неволия,
	но да спим и то не струва;
	простият и в слободия
	пак е сляп и пак робува.
	Едно време бе парата,
	тя ум даваше за двама,
	а днес питат във главата
	какво има, какво няма.

		И наш Яко след пет годин
	глава умна ще да стане,
	и учен и благороден,
	ще зарадва старостта ни.
	Тогаз нека хаджи Пете
	да се пъчи, да се ежи…
	Кривчо! Сивчо! Дя, теглете!
	Нощта пада, вятър реже.

		Как го майка му, горката,
	чака сега да се върне,
	да го стисне плачешката
	и порасъл да го зърне!
	А пък аз ще кажа: „Сине,
	кажи нещо от наука!“
	Той тогава ще да зине,
	като гълъб ще загука.

		За небето, за земята
	и за всяка история,
	какво има по царства`та,
	какво става в България…
	А пък ний… Като пияни!
	Не ще верува око ни!
	Оттук гледам как ще фане
	майка му сълзи да рони.

		Кривчо! Сивчо! Дя, теглете,
	че в града ме чедо чака,
	утре рано там стигнете —
	ще да вземем наший Яка.
	Той три годин паса вази —
	и вий му се отплатете,
	и за Бъдни вечер нази
	ранко дома занесете!


	Оживелите кости


	Съдбата, що дарува
	на птичето гнездо,
	на скитник кораб завет,
	на дивий звяр легло,

	и мене — скитник беден —
	най-после съжали
	и кътче на земята
	ми малко отдели.

	При старо гробе турско*
	[* Гробищата Орта-Мезар в Пловдив]
	аз дом си основах,
	но много прашни кости
	от тамо изкопах.

	Да, кости и останки
	от стари векове,
	и черепи изгнили
	на мъртви родове.

	Но призраци ужасни
	дойдоха през нощта.
	„Кяфире! — те крещяха, —
	как имаш дързостта?

	Тук никой крак неверни
	не бе стъпал до днес,
	сега сме поругани,
	изфърлени без чест.

	Какво позорно време!
	Кой би изтраял туй?
	Или пророкът вече
	не види и не чуй!?“

	О, сенки, аз им рекох,
	идете си назад,
	потайте се в земята,
	не сте за тоя свят.

	Не само ваште гроби
	разфърляха без ред:
	преврати по-ужасни
	ще видите навред.

	Кат някой вихър буен
	дойдохте един ден,
	заглъхнахте във бурен,
	мухлясахте във лен.

	И нивата, в която
	минахте без следи,
	сега е с благодатни
	прорязана бразди.

	Вий мъртви сте, но чуйте:
	властта ви се срути,
	по нашите полета
	свободата цъфти.

	Бесила и гробове
	вий сяхте в тез места —
	днес паметници славни
	учудват тук света.

	Предания вековни
	на натиск и разврат
	дух нови ги замести
	мир, правда, благодат.

	Идете си, о, сенки
	на миналите дни,
	тук странни сте, тук няма
	какво да ви плени.

	Добре влезнахте в гроба
	при вашите деди,
	със умове заспали,
	с мирясали гърди.

	Сега защо станахте?
	На чий дойдохте зов?
	Умрялото не буди
	ни милост, ни любов.

	Върнете се, прахът ви
	злодейски нека спи:
	добре поне, че кротко
	земята го търпи.



	Раненият опълченец при Шейново


	Бой гърми, земя трепери.
	Недалеч, под голий рът,
	трима руски офицери
	в бедна хижица лежът.
	Славни рани из клането
	ги извадиха навън,
	малко чаец във гърнето
	ври над слабият огън.

	Изведнъж скръцна вратата
	и носилка влезе пак
	с нова жертва от борбата
	с ратник млад, с ударен крак.
	Кръв тече обилна, гъста
	из пречупената кост,
	сабя турска е на кръста
	на злочестий млади гост.

	— Ура! Ваше благородье! —
	радостно извика той, —
	знамето се там забоде!
	Ура… Шейновския бой!
	— Ну, разправяй, бога ради,
	как и що?… Добра ли вест?
	— Вейсел-паша се предаде
	с шейсе батальона днес!

	— Браво, браво, мой любезний,
	за таз славна новина!
	Пийни чаец, постопли се,
	виж, навънка е зима.
	А таз рана как ти доде?
	Колко кръв, бедняжка!… Ех!
	— Нищо, ваше благородье,
	във редута я приех!

	— Успокой се, почини си,
	ти си славен маладец,
	йоще чаец…отдъхни си.
	Вот! Победа наконец,
	и балкани няма повеч —
	лаври Скобелев набра.
	Слушаш, Михаил Петрович?
	Туй е нашето ура.

	— Молим, ваше благородье,
	вий познавате добре:
	Кога генералът води,
	кой не иска да умре?
	Отзарана аз си рекох:
	как горя във тоя студ!
	Двама юзбаший съсекох
	вътре в самия редут!

	Ето сабята, която
	от по-дъртия земах,
	другия — заклах, когато
	ме нападна…Не, сбърках!
	Той бе ранен — сатаната:
	гръмна въз мен, хоп в крака!
	Аз го стигнах пълзишката
	и удуших го с ръка.

	— Браво, храбрий мой — продума
	офицерът развълнен, —
	земи тез три пола…нищо,
	ти си храбър и ранен,
	теб Георгевский се пада…
	— Ваше благородье, не,
	не заслужвам аз награда:
	сто да бях убил поне!

	Мойте братя опълченци
	в нови славни бойове
	ще да гонят, поразяват
	вечните ни врагове.
	Аз не мога нищо веке,
	а едвам се настървих:
	ах, да имам крила леки,
	че да фръкна и аз с них!

	— Почини си колко-годе.
	— пристъпът вървя добре,
	струва, ваше благородье,
	челяк тамо да умре:
	знамената се развяха,
	музиката заигра,
	а гранатите валяха
	от проклетата гора.

	Но ний знайм, че генерала
	и той върви преди нас,
	и фукнахме, като хала,
	към редута… и завчас
	„На щики!“ команда става:
	бой, и крясък, и ура!
	Вижте ми сега ръкава: —
	не знам кой го тъй раздра!

	И разбърка се народа!
	Опълченците крещят:
	„Ура! Смърт или свобода!“
	„Аман!“ — турците реват.
	Всички гуркаме се вътре!
	И там кръвнина и сеч:
	един охка, друг се тътри —
	но редутът наш е веч!
	— Успокой се, братец мили,
	и кракът не шевели!
	— Нищо, ваше благородье,
	той от радост не боли!


	Пред гумното


	Ето честния работник,
	ето здравите ръце,
	ето същий благородник
	с изгорялото лице.

	Той работи. На съдбата
	нищо няма да длъжней.
	На труда си само смята,
	на небето се надей.

	Като нази няма знанье:
	жне, вършей забравен той,
	и света с пота си храни —
	мълчаливият герой.


	Родопите


	I

	Родопи горделиви — грамада вековечна,
	от върхове гранитни верига безконечна,
	защо ме тъй привлича видът ви див, суров?
	Кат зидове гигантски, вий вдигате се смели
	и криете от нази невидени предели,
		цял свят незнаен, нов.

	Обичам да ви гледам величието диво —
	да гледам как стремите чело си горделиво
	и фърляте широко надменния си взор;
	как лъскат снеговете, що вази увенчават,
	как зъбят се скалите и с гняв се вдълбочават
		в бездънния простор!

	Усмихнатата пролет богато украшава
	плещите ви с кокиче, полите ви с морава
	и във часът, когато буранът гневно вей
	и носи дъх зимовен от карпите ви голи,
	зефирът сладко шушне във тъмните юдоли
		и славейчето пей.

	И пей долът, потокът, лесът, гората стара,
	пещёрята, гнездото и пилето, и звяра,
	учудени, пленени от ясний божи мир
	и тоя шум размесен на цялото създанье,
	от гласове и химни грамадно съчетанье,
		се слива с вечний мир.

	В дъбравите ви глухи, що брадва йощ не знаят,
	де дивите глигани куршумите нехаят
	и никой гръм не сплашва рогача фърковат,
	свободата царува в съгласие със екът,
	и рядко в тез пустини се мярка человекът,
		кат дух от други свят.

	При ваште реки бистри и извори прозрачни,
	де нрави прости владат и духове юначни,
	звучи език кристален, кат вашите вълни,
	и спомени старинни, и дремящи преданья
	живеят в тез долини и крайща без названья,
		кат срутени стени.



	Тор


	Полята мъртви, подивели
	и гробен сън царува тук;
	над угарите запустели
	нито` движенье, нито звук.

	Намусен висне небосвода,
	кат мисъл черна върху нас,
	мълчи умрялата природа,
	сковал я зимен сън и мраз.

	И моят род, поля заспали,
	заспал е в непробуден сън;
	не го вълнуват идеали,
	не го разбужда глас отвън.

	Той спи, а ний, борци унили,
	шумим без полза, без разбор,
	и наший ум, дела и сили
	са прах нищожен или тор.

	— Мълчи! Не знайш — извика торът,
	събран по черните бразди —
	и аз, и вие гнийм в позорът,
	но в нас велик залог седи.

	Днес нищо сме, но нашто дело
	без шум ще утре пусне плод
	и бъдеще нараства цело
	под моя сок, под ваший пот;

	над мен ще блесне жежко слънце,
	у вас то в гений ще изгрей
	и всяка мисъл, всяко зрънце
	от нас торено ще узрей.


	И често мисля аз печално…


	И често мисля аз печално
	коя е нашата съдба?
	Дали ще умрем тъй фатално
	без чест, без знаме, без борба?

	Какво наследство ще дочакат
	унуците, кога заспим?
	И на забвеньето от мракът
	как името си ще спасим?

	Примери ли от доблест лиха?
	Свобода ли ще им дарим?
	Умрелите я придобиха —
	ний живите ще я затрийм!



	Къпина


	След толкова години
	и скитане злочесто
	аз пак се жив завръщам
	във родното си место.

	И всичко пак намирам
	красиво, разцъфтяло;
	от мойте мили само
	следа не е остало.

	Пак тъй е планината
	величествена, дива
	и вятърът полюшва
	узреялата нива.

	И видя пак Харманя,
	де скачаше хорото,
	и черната къпина
	при входа на селото.

	Тя йоще трай, черней се
	въпреки времената,
	като тъга, зарасла
	дълбоко във душата.



	Да бъдем великодушни!


	Нека да оставим воля на полетът,
	нека расте борът чуден и висок,
	нека реве вихрът, нека пей поетът,
	нека и орелът лети на възбог!

	Нека не ругайме Елбрус — великана,
	че един се вдига с вечни снегове,
	нека да не хулим безстидно Балкана,
	дето възвишава горди върхове;

	нека да не плюем шарът, аромата
	на розата; нека славеят да пей,
	крилата да фъркат, да бият сърцата,
	живото да диша, светлото да грей.

	Господа, да бъдем по-великодушни.
	За всички ни има въздух и простор.
	Архимед желай ли земята да люшне —
	да му дадем наште мишци и напор.

	Завистта змия е, що съска и лази.
	Зоил и Терсит са чеда на нощта…
	Има много, много да творим у нази:
	на таланта — воля! Път на мисълта!


	Момина баня
	Балада


	Чучурът печално бърбори в нощта.
	На плочите влажни дреме челядта,
	децата сънуват унесени сладко:
	до Петя бе Тинко, до Иванча — Радко.
	Чучурът печално бърбори в нощта.

	Едната я майка дрямка не улавя.
	Тя пули се в мрака, слухти, не забравя…
	Вратата под ключ е, пусто е навън,
	шумът на чучура докарува сън,
	но бедната майка сън я не улавя.

	Чучурът замлъкна! Но вирът шуми,
	кат че нещо шатри в топлите вълни:
	ту плиска се тихо, ту глухо клокочи,
	утихне внезапно и пак избърбочи…
	Чучурът замлъкна! Но вирът шуми,

	„Ах, господи мили! — тя бледна пришъпна, —
	какво се бърбука? Ух, цяла аз тръпна!
	Иванчо е влязъл и къпе се тук.
	Дете вироглаво! Та кой ще е друг?
	Ах, господи мили!“ — тя бледна пришъпна.

	Тя стана уплашена, пблна свещта:
	децата са всички на свойте места.
	Но в банята нещо се странно вълнува,
	изпъкне, потъне и в мрака заплува…
	Тя гледа уплашена, дига свещта.

	И гледа водата надула се цяла,
	улея закрила, догоре преляла.
	Мома непозната полива се там.
	Бърбука се, плува и гледа насам,
	а майката гледа, настръхнала цяла.

	Момата се къпе във тъмния вир.
	Косата й плува на длъж и на шир,
	тя гмурка се мълком, играе и плиска,
	потъва, изскача и гаче се киска —
	момата се къпе във тъмния вир.

	И банята странно и глухо клокочи,
	и капките пръскат на самите плочи…
	И майката духна свещта, па легнб
	ни жива, ни мъртва. Наста тъмнина.
	А банята странно и глухо клокочи,



	Excelsior!



	Away! Away!
	Байрон


	I

	В пустинните усои на Стара планина
	се урва възвишава чудовищно висока,
	във нейното подножье провала зей дълбока,
	а върха й се губи в незнайна висина.

	Но случва се смел пътник, та тоя страшен връх
	наима се да гони, до него да възлезне,
	да се крепи на косъм над пропасти и бездни —
	и ето го, че тръгва по лъскавия мъх.

	Той тича нанагоре, безстрашливо, напреко,
	целта му го повдига и волята крепи.
	Той бърза: той борбата приима и кипи,
	но урвата е права и върхът е далеко.

	Той крачи, а ходът му зафаща да криви,
	напъва се, стреми се, поима, дъха често,
	извръща се, поглежда изминатото место
	и с нова сила взима нагоре да върви.

	Но скоро смелий пътник усеща се, че тегне;
	той тътри се пречупен по гладките треви,
	подхлъзва се, неволно за мъха се лови
	ил някой корен жилав се мъчи да засегне.

	Той пъпли тихо вече; настая труден час!
	Една лъжлива крачка — той в ямата се сваля,
	един внезапен вихър — и долу го струпаля!
	И пътникът се катри без сила и без глас.

	Но всякоя минута той спира се, почива;
	озърта се надолу и види: страшине!
	Погледнува нагоре: ужасно вишине,
	по-плъзгаво, по-стръмно — съцето му се свива.

	И пълн с възторг ужасен, той вижда, че орлите
	наравно с него фъркат из сините зари,
	покорно му се кланят отсрещните гори
	и на реките тайни съгледва веч главите.

	И казва: „Луд съм аз бил! Кой други като мен
	долината оставя — над ямите да лази?
	Стремление безумно! Що диря тука ази?“
	И казува: „Да, луд съм!“ — и пак върви смутен.

	Той пъпли, но напредва, той мърда, но се дига,
	потаен глас му шепне: Не гледай наназад!
	Йощ малко ти остая! Напред! Бъди крилат!
	И потен, морен, счупен на върха той достига.

	И — о, картина дивна! Пленен, очарован,
	той сам един остая с величието боже,
	балканът непристъпни му служи за подножье,
	челото му царува в лазурний океан.

	II

	И геният не тъй ли полета си подкачва
	от сферата на мрака към светлий небосклон,
	там, дето го очаква блестящият му трон,
	там, дето нищо мръсно до него се не качва!

	Из най-напред е малък, той губи се, блуждай.
	С тълпата се размеся, с нищожните е равен,
	прекарва тихо, мирно живота си безславен
	и своето призванье велико сам не знай.

	Но бутне го внезапно десницата на бога
	и творческият пламък в душа му загори,
	той трепнува, настръхва и в сините зари
	полита и оставя под себе шум, тревога.

	Той фърка, като гледа задоблачния мир,
	в широкото стреми се под слънчовия блясък.
	Не слуша на тълпата безсмисления крясък,
	той гладен е за воля, за въздух, за ефир.

	Възходът му е мъчен, полетът му опасен,
	нечакани препънки на пътя му стоят,
	мъгли, теченья разни и бури, що ръмжат,
	готови да го тласнат във хаоса ужасен.

	Нерядко той се спира, уплашен от шумът.
	Надолу гледа — грозно, нагоре — невъзможно!
	В душата му прониква съмнение нищожно.
	Той вярата си губи, тъмнее му умът.

	Но той се сепва, тръпне, пак плеснува крилата
	и фърка през мъглите, през бурния гърмеж,
	глас таен му пришъпва: Ти гений си, напреж!
	И той лети нагоре, лети към светлината.

	Там нови сенки бягат през смелия му път,
	светкавици и мълний разпарят ширинето,
	и паплачи нечисти затулят му небето,
	и птиците на мрака го гонят и кълвйът.

	И дълго той се скита в борба с беди опасни,
	стреми се, забикаля, напада и се крий,
	когато слаб е, бяга, когато може, бий
	и всичко одолява в полета си прекрасни.

	И тоя гений, който ту Колумб се зове,
	ту Байрон, ту пък Цезар, ту демон на борбата,
	един, самси се бори със целий свят, с съдбата,
	прескача хоризонти, пространства, векове.

	И най-подир, след мъки, борби, позор и врява,
	той тленното надвива, превзима вечността
	и горд и мрачен стига оная висота,
	де нищо не смущава безсмъртната му слава.


	Бук и тръне
	Басня


	В усоите, в долините
		растеше бук клонат.
	Трънаците, глогините
		нападаха го с яд:

	— Ти душиш ни, додяваш ни,
		кой бяс те тук тури?
	Да дишаме не даваш ни
		ни въздух, ни зари.

	Ний гинеме, ний гаснеме
		под твоята снага,
	не пущаш ни да раснеме,
		завиждаш ни сега.

	— Млъкнете там, потайте се —
		каза им гордий бук, —
	вий тръне сте, познайте се,
		защо шумите тук?

	Напразно вий се сърдите,
		признайте си грехът:
	вам даде се да бъдете
		съседи на прахът;

	да дърпате, закачате
		край всякой път и друм,
	да скубите минвачите,
	да жилите без шум.

	Ни слънцето, ни сянките
		не са ви криви вам,
	до мен растат фиданките
	от моя род голям.

	Не се тъжат, оплаковат
		от нищо на светът,
	от бурите наякноват,
		виреят на пекът.

	Защото те родени са
		високо да растът,
	по своя род, кат мене са —
		гиганти на светът.

	На лято в дните знойните
		ний правим сянка, хлад
	на пиленцата пойните,
	на пътник и на гад.

	Над малките ний владаме,
		не се боим от брой!
	А паднем ли, то падаме
		със халите във бой!

	И пълним самотиите
		със плачове и страх,
	а вие живи гниете
		в забвение и прах.



	Пак борби, борби нечестни…


	Пак борби, борби нечестни,
	буйства, козни, клевета.
	Няма място зарад песни,
	няма час за любовта!

	Родино, ще те оставя,
	имаш въздух ядовит,
	в теб душата днес вкушава
	само злъчка, само стид.

	Родино, ще те изгубя!
	Родино, ще бягам веч!
	Чини ми се, отдалеч
	аз по-много ще те любя.



	Леевица


	I
	В таз усоя, татко мой,
		в мъки ти издъхна,
	твойта кръв, като порой,
		тук бликна, изсъхна.

	Тук остави ти глава,
		кости мъченишки,
	с недодумани слова
		и с глухи въздишки.

	Кой чу сетният ти вик
		молебен и жален?
	Кой прие във оня миг
		твоя взор прощален?

	Кой на помощ се яви,
		кой сгря твойта вяра,
	кога мечът се възви
		над глава ти стара?

	Твой съм син и тук не бях,
		ръка да протегна,
	твоя кръв съм — не успях
		с теб ведно да легна.

	Кой знай що си тук мислил,
		страдалецо клети,
	болен, немощен, унил —
		на звяра в ноктете?

	Може би да си умрял,
		като тиха жертва,
	може би си прогълчал
		нечуена клетва,

	въз съдбата, въз светът,
		въз небето боже,
	и въз мен, що в твойта смърт
		зех участье тоже!


	II

	Ти умря тук недалеч
		с упорна надежда,
	паметният камък веч
		тук се не съглежда.

	Може би, че в тоя час
		тревата го тули,
	или горска хала с бяс
		нейде го търкули.

	Нищо. Твойта страшна смрът
		нека дири няма:
	не теб само на светът
		глътна тази яма,

	не ти хладен падна пръв
		жъртва на борбата —
	и тъй много гроби, кръв
		пълнят ни земята.

	Колко свят в ония дни
		тук смъртта заграби,
	деца, старци и жени,
		немощни и слаби!

	Колко сенки в тоя час
		около блуждаят
	и с отчаен, гробен глас
		нощем тук ридаят!

	Ах, свободата без кръв
		не иде на роба:
	зарад нея трябва стръв
		от дъхът на гроба,

	и от трупове безброй,
		от мъртви юнаци,
	и от пушек, и от гной,
		и от плач сираци…

	Ясно свети върху нас
		вече небосклона —
	няма за теб, татко, аз
		сълза да порона!

	Няма подло тоя ден
		да заплача тука:
	нека туй сърце във мен
		сега да се пука!

	III

	Ах, да би бил жив остал,
		да не бе загинал,
	ах, да би пак оживял
		твоя прах изстинал,

	та да станеш да съзреш
		нашата свобода,
	ти, кой с такъв жар горещ
		любеше народа;

	ти, кой чака мълчишком
		и верва тъй страстно,
	и мълвеше крадишком
		словото опасно;

	ти, кой изтърпя безчет
		беди, мъки жалки,
	и великия завет
		връчи нам от малки;

	ти, кой в най-ужасний час
		верва неусърнал —
	как те бих прегърнал аз,
		как ме би — прегърнал!

	Как ти бих казал: „Живей!
		Свободен е роба!“
	И с душа, коя се смей,
		влезнал бих ти в гроба!

	IV

	Колко други йоще знам,
		дето тъй умряха,
	и на тоз двубой голям
		края не видяха!

	Те загинаха със жал
		и глави склониха,
	но в светия идеал
		не се усъмниха.

	Ти от тях бе. Ти горя
		с таз надежда тайна,
	и със вяра пак умря
		в победата сяйна —

	вяра крепка, що топли
		нас през вековете,
	и през всичкий мрак, мъгли
		не спря да ни свети.

	И когато ужас див
		обфана страната,
	и слух мрачен и смутлив
		дойде от войната,

	че врагът се одържа,
		че напред отива,
	ти каза сърдит: „Лъжа!
		ТЯ се не надвива!“

	И кога градът злочест
		в бяг се разотиде,
	ти викна: „Що бягат тез,
		когато ТЯ иде?!“

	И кога врагът с меч гол
		пред теб се изправи,
	ти помисли в тоя дол:
		къде се ТЯ бави?

	И ТЯ дойде, татко мой,
		таз Русия яка,
	като хала, кат порой,
		но ти не дочака.

	V

	Поклон, сянко, дух блажен,
		поклон, жертво свята!
	Благослови тихо мен
		днес от небесата!



	Българският език


	Език свещен на моите деди
	език на мъки, стонове вековни,
	език на тая, дето ни роди
	за радост не — за ядове отровни.

	Език прекрасен, кой те не руга
	и кой те пощади от хули гадки?
	Вслушал ли се е някой досега
	в мелодьята на твойте звуци сладки?

	Разбра ли някой колко хубост, мощ
	се крий в речта ти гъвкава, звънлива —
	от руйни тонове какъв разкош,
	какъв размах и изразитост жива?

	Не, ти падна под общия позор,
	охулен, опетнен със думи кални:
	и чуждите, и нашите, във хор,
	отрекоха те, о, език страдални!

	Не си можал да въплътиш във теб
	съзнаньята на творческата мисъл!
	И не за песен геният ти слеп —
	за груб брътвеж те само бил орисал!

	Тъй слушам си, откак съм на света!
	Си туй ругателство ужасно, модно,
	си тоя отзив, низка клевета,
	що слетя всичко мило нам и родно.

	Ох, аз ще взема черния ти срам
	и той ще стане мойто вдъхновенье,
	и в светли звукове ще те предам
	на бъдещото бодро поколенье;

	ох, аз ще те обриша от калта
	и в твоя чистий бляск ще те покажа,
	и с удара на твойта красота
	аз хулниците твои ще накажа.



	Да можем да постигнем ние


	Да можем да постигнем ние
		задачата велика,
	в нас трябва сърце с шум да бие
		и горда кръв да блика.

	Да можем изгради без стид
		народний идеал,
	нам трябват мишци от гранит
		и воля от метал.

	За да убийм от вън кентаврът,
		ехидната у нази,
	да смийм срама, да грабнем лаврът,
		нам трябуват витязи.

	Да можем в куп да се сбереме,
		да бутнеме балкани,
	да създадем велико време —
		нам трябват великани!



	Разхубавяла, разцъфтяла…


	Разхубавяла, разцъфтяла,
	природата се е разпяла:
	шуми долът, шуми гората
	и въздухът, и небесата.

	И сякаш тоя шум омайни
	е на вселената душата
	ил химн от някой струни тайни
	между небето и земята…



	Родното пепелище


	Ох, не за радост, не и за разтуха
	при теб дойдох, о бащино огнище,
	на мойто детство люлка вече глуха,
	на мойта младост жално пепелище.

	Печално гледат тез останки прашни,
	тез срутени стени, грамадни ями,
	тез дупки с бурени обрасли, страшни,
	кат гробове зинали под крака ми.

	Ах, де оградата оная мила,
	де раснах, пях, минувах дни благатки,
	де зрейше мойта младост, ум и сила
	под толкова любов и грижи сладки?

	Де оня дом, във чий прозорци чисти
	засмяно утром слънцето блещеше?
	Де младата лоза с зелени листи,
	коя над двора весела висеше?

	Де чучура с вълни шумящи, светли?
	Де чемиширите бухлати, гъсти? —
	Гласът на перястите будни петли
	и песните на птичките чевръсти?

	Уви, днес всичко глухо, запустяло!
	И тук, и около: трева, грамади.
	Скръбта живей в туй място погрозняло
	и гущерът — в разсипаните сгради.

	Едвам тук-там лица печални, бледни,
	кат призраци се мяркат в бучинишът,
	моми повехнали, вдовици бедни,
	остали живи само да въздишат.

	Направо впивам очи насълзени
	да зърна нещо в тез останки гробни,
	следи на пламъци и разрушенье,
	на сънища мъчителни подобни.

	Не видя нищо! Всуе аз блуждая,
	и къта, де пръв път видях небето,
	уви, едвам аз мога да позная —
	и то по свиването на сърцето.


	Рицар Балафре
	Романтизъм


	Славний рицар Балафре
	тръгна лаври да бере
	по полетата тракийски,
	по долините морийски.
	На глава му меден шлем,
	на бедра му меч голем,
	яка ризница го варди
	от стрели и халебарди.

	Славний рицар Балафре
	би се храбро и добре,
	много слава той спечели
	там в богатите предели:
	мънастиря три обра,
	злато, свила той събра
	и върна се в своя замък,
	построен на твърди камък.

	Среднощ стигна у дома.
	Там е глухо, сън, тъма.
	— Де е красната Павуна
	да я видя и цалуна?
		— Господарю, тя е в плян,
	грабна я войвода Дан
	и през чуките удари —
	отвеща Фанчулла стари.

	Кипна, бухна Балафре,
	като Бялото море,
	сбра дружина горделива,
	яхна коня златогрива,
	шлем нахлузи, вежди сбра
	и към черната гора,
	кат светкавица замина
	с отбор момци двестамина.

	Цяла нощ скита се той,
	гладен за мъст и за бой,
	урви, долове кръстоса,
	но Павуна златокоса,
	не намери, не съзре.
	— Дане! — викна Балафре, —
	бяг не мяза на юнака!
	Рицар Балафре те чака!

	Ала екът из лесът
	отвеща му на гласът.
	Балафре надува рога,
	свири, гърми дор до бога,
	буди тъмни долове,
	стряска голи върхове…
	— Дан-войводо! — пак изкряска
	и сърдит с ръце изпляска:

	— Ако сърце в тебе бий,
	то, кат заяк, не се крий,
	със Павуна покажи се,
	я върни я, я бори се.
	Който люби, той не мре.
		Аз съм рицар Балафре,
	конт и княз на равнината.
	— Аз съм цар на планината —

	викна Дан-войвода там.
	И намръщен, горд и сам
	той изскочи от гъстака.
	— Тако ми светого Жака,
	и тук рицари растът.
	— Туй не знаех на светът! —
	Балафре учуден рече
	и към Дана се затече.

	— Ти си сам и аз съм сам.
		С кръв се мий юнашки срам.
		Аз съм Балафре Феронски,
	рицар без страх, конт Бульонски;
		с Балдуина, моя крал,
		в двайсет боя съм влизал.
	— Аз видях при Одрин сеча,
	дето той си даде меча.

	Но аз чакам! Да начнем,
	дор е хладно нека мрем!
	Рече тихо Дан-войвода.
	— От когато рицар хода,
		страх що е не съм узнал! —
	викна контът побледнял.
	Дан ревна: — Откак живея
	йощ не знам да червенея!
	Да зафанем, Балафре,
	вече знаем се добре.
	— Дан-войводо! Тя е моя!
		— Туй кажи го подир боя!
	— Ех, готви се да умреш!
	— Помоли се по-напреж!
	И двамината соколи
	изтеглиха саби голи.

	И почна се боя веч,
	кръстоса се меч със меч,
	враг на врага смърт изпраща,
	удар удара посряща,
	стоманата чатка, пей,
	пот ручи и кръв се лей,
	пламтят очи, кипи боя,
	тръпне глухата усоя.

	Вече слънцето блещи
	и дъбравите злати.
	Саби святкат, като мълний,
	гърди кипят с ярост пълни,
	няма отдих, няма спир,
	Балафре не иска мир,
	Дан-войвода труд не сяща
	и на рана с рана плаща.

	Ето вече трети път
	нови саби как трошът.
	Никой не мре и не пада,
	нито иска пък пощада:
	контът кървав, страховит,
	Дан настръхнал, яровит!
	— Дане! Чакай, доста кърви! —
	Балафре извика първи:

	— Ний кръвта си ще излейм,
	преди да си одолейм!
	Тако ми свети Марцело,
	имаш стоманено тело!
	— Както ти гърди от мед!
	— Аз предлагам най-напред:
	да оставим на Павуна,
	тя да реши нашта буна.

	Нека каже тука с глас —
	кого иска тя от нас?
	Дан извика гръмогласно:
	— Излез, пиле мое красно,
	и без страх ни извести
	кого повеч любиш ти?
	Контът радостно потръпна:
	— Тя е моя — си пошъпна.

	И високо викна той:
	— Нека върху герба мой
	падне укор и презренье,
	ако тя не е за мене —
	аз сърце й нежно знам.
	Дан викна: — Да падне срам
	въз тези гори и дъбрави,
	ако Дана тя забрави!
	Ей Павуна се яви —
	самодива в тез гори —
	златна коса тихо вей се,
	младо лице руменей се,
	двама борци в жар горят,
	две войски кат лист трептят.
	Тя застана белолика,
	хубавица, па извика:

	— Дор таз гора зеленей
	дор и птичка в нея пей,
	дор орела тук прелита,
	и юнашство се почита,
	и кокичето расте,
	мома българка не ще
	свойто либе да оттикне,
	стар латинец да обикне!

	Славний рицар Балафре
	би се храбро и добре,
	но когато се завърна,
	той Павуна не прегърна:
	неговият замък як
	беше пълен с пущинак…
	Ах, сега Павуна де е?
	Без любов не се живее!



	Два сфинкса


		В полите зелени на Средна гора
	два сфинкса недвижни, високо стоят.
	От утро до вечер, от мрак до зора
	един друг се гледат и вечно мълчат.

		Главите им мъртви в небето стърчат,
	дух някой на вечност от тях ни лети,
	кат тъмни преданья те в хаоса бдят,
	кат две вкаменени и тайни мечти.

		И странникът, смаен, мълви отдалеч:
	таз гатанка чудна кой там е фърлил?
	И странникът мислено носи се веч
	при жежкия пясък, при мътния Нил.


	Столетник


	Замислен той стоеше
	на вратнята на прага.
	— Столетнико, кажи ни
	къде умът ти бяга?

	В кои години стари
	и спомени се скиташ?
	Ил с твоя опит дълги
	ти бъдещето питаш?

	— Какво да ви разказвам?
	Сто годин веч привърших,
	сега към гроба гледам:
	аз пътя си довърших.

	Видях години тежки,
	беди посрещах страшни,
	един по друг изпратих
	аз всичките домашни.

	Но, фала богу, видях
	и работи големи,
	и царя Александра…
	Дочаках славно време.

	Порадвах се и ази
	на слободни години,
	зарад кои плакали
	бащи ни и деди ни.

	Сега ще си отида,
	на, гроба чака тамо…
	Не жаля нищо вече —
	едно ви казвам само:

	Пазете си я здраво,
	пазете, чеда мои,
	свободата, сдобита
	със кървави порои.



	Не дай, боже, да загинем…


	Не дай, боже, да загинем
	в тоз безславен, глупи час,
	и полека да изстинем,
	да изгубим вяра в нас.

	Не дай, боже, да приемем
	кротко своята съдба,
	без участие да вземем
	във великата борба.

	Съжали ни от небето,
	и прати ни час напред
	по-нов пламък за сърцето
	и крила за нов полет.

	Изпрати ни нещо ново,
	някой гений, някой спас,
	някой удар, като слово
	животворно зарад нас.

	Май 1883



	Елада


	Кога ще ида в древната Елада?
	Кога ще ида в оня чуден край,
	кой къпе се в морето кат найада,
	под небосклон, що кат сафир сияй?

	Кога ще ида там, де Омир стари
	Олимпът на земята е снимал,
	де хубостта е имала олтари,
	де цял народ от гении живял?

	Там, де под малките чела човешки
	гигантски расли образи, мечти,
	де Платон мислел над проблеми тежки,
	де Фидий мраморите въплъти?

	Кога ще ида в оня край вълшебни,
	колибел на герои, богове,
	де в всякой кът преданье скъпо дебне,
	де дишат толкоз дивни векове?

	Де всичко йощ поезья населява,
	де шапка да не снемеш ще е грях —
	и спрян пред някой срит олтар на слава
	чело си да допра до славний прах?



	Не се гаси туй, що не гасне


	За нас е радост, слънце златно
	в навъсен ден когато бляска,
	но лучът му грей по-приятно
	през някоя тъмнична рязка.

	Една звездица — и тя тоже
	моряка води сред морето,
	едничка искра нявга може
	пожар да дигне до небето.

	Огънят, в който Хус изчезна,
	огря вселената по-ясно,
	в нощ мрачна, бурна и беззвездна
	светкавицата грей ужасно.

	Тирани, всуе се морите!
	Не се гаси туй, що не гасне!
	Лучата, що я днес гасите,
	тя на вулкан ще да порасне.

	Тук всичко мре, изтлява, гние
	и тез, що бдят, и тез, що падат,
	престоли, царщини и вие
	и червите, що вас изядат.

	Едната светлина е вячна —
	една във хаоса грамадни!
	Със нея тоя свят се начна,
	със нея няма да пропадне.

	Във мрачен гроб фърлете нея —
	тя повеч блясък ще се пръсне,
	убийте я във Прометея —
	тя във Волтера ще възкръсне.

	И ако слънцето изчезне
	от тия небеса приветни,
	то някой в ада ще да влезне,
	главня да вземе, да ни светне!



	Великата мисъл


	Тя дълго губи се, блуждае,
	нечувана в света се скита,
	кога, отде, защо дошла е —
	не знае никой и не пита.

	Не стряска тя добрите люди,
	тя нищо няма за вниманье.
	Във никой ум въпрос не буди
	за свойто тайнствено призванье.

	Минуват месеци, години,
	столетия минуват даже,
	тя мерне се и пак замине,
	и пак изново се покаже.

	Нарядко някой взре се в нея,
	помисли, махне и минува,
	друг дигне я, и пак пилей я,
	кат дрипа стара, що не струва.

	Друг тури я на лира — всуе!
	Той сам я още слабо сфаща;
	друг сфане я, но кой го чуе?
	Той нийде отзив не посряща.

	При все това, узрява векът,
	тя стряска вече умовете,
	и само няма человекът,
	могъщий дар в когото свети.

	Но дойде гений — разбере я,
	и сгрей я, и живот й вдъхне,
	вселената разклати с нея
	и нов пожар в сърцата пъхне.

	И всякой вика: — Мисъл нова!
	Велика мисъл, гениална!
	И почвата е, виж, готова
	за работата колосална.

	И целий свят сдобива вяра
	в съдби по-светли, непознати
	и вчерашната дрипа стара
	извършва мирови преврати.



	В душа се будят чувства мили…


	В душа се будят чувства мили.
	Природата се подмлади.
	Усещам нов прилив на сили
	и по-нов трепет във гърди.
	И както всяка пролет в младост
	аз лирата си взимам пак,
	да поздравя с еднаква радост
	последний сняг и първий злак.



	Паметниците на България


	Българио, Българио,
	прекрасна си страна,
	но бедна си, Българио,
	от славна старина.

	По твойте злачни брягове
	и голи върхове —
	ни спомени, ни знакове
	от бивши векове.

	Тук всичко е загинало
	и в бурена мълчи,
	на твойто старо минало
	и гроба не личи.

	Тук векове владала си,
	но няма диря, знак.
	Падала си, ставала си,
	но се покрита с мрак.

	На нашите ламтения
	не даваш ответ леп,
	изкуството и гения
	не са живели в теб;

	не са те обезсмъртени
	ни в мрамор, ни в метал,
	тук-там стени разкъртени
	докаруват ни жал.

	И твоята история —
	изтрити редове —
	честта пред нас отвори я
	за нови ядове.

	Тя кървава и страшна е,
	ред промахи, беди,
	набедница всегдашна е
	на нашите деди.

	Те дойдоха, заминаха
	случайно в тоя свет,
	без Косово загинаха,
	умряха без завет.

	Българио, имала си
	добри и лоши дни,
	но гола си, остала си
	без славни старини.

	С великите предания
	не си съгряна ти:
	едни възпоминания
	за срам, за теготи.

	Но се едно: обичам те,
	о, родино света,
	с триндафили накичам те
	и с лаврови листа;

	обичам те, защото си
	за обич, милий край,
	с позора си, с теглото си
	ти пак си земен рай.

	Ти даде ми милувката,
	и първия покров,
	във теб приех цалувката
	на първата любов.

	Във теб узнах търпеньето
	и горката съдба,
	и рано йощ в мъченьето
	привикнах на борба.

	Във твойто унижение
	и горести свети
	аз черпя вдъхновение
	за песни, за мечти.

	Обичам те, защото си
	нещастна и света,
	защото по челото си
	опръскана с калта.

	Защото си обидена
	от злобната съдба,
	от всички ненавидена,
	със всичките в борба.

	Защото свойте грешки ти
	стократно изплати,
	и в мъките най-тежките
	велика стана ти.

	Защото ти в неравната
	борба биде юнак,
	и имаш Шипка славната
	и кървавий Батак.

	Те днес са Пантеона ти
	и твоя Колизей,
	светила в небосклона ти
	и вечни мавзолей.

	На вековете бремето,
	ни ударите зли,
	ни бурите, ни времето
	не могат ги свали.

	Те нови са създания
	на твоите деца,
	дела от кръв, страдания,
	от сили и сърца.

	Недей тъжи, Българио,
	не гледай наназад,
	пред теб стои, Българио,
	нов кръгозор и свят.

	Недей жали умрялото:
	прахът е прах, немей,
	пред теб стои началото
	и бъдещето грей.

	Гради във него лепости,
	създавай, работи,
	но не стени и крепости
	с грамадни висоти

	от тухли и от камъци —
	да траят векове,
	а сгради, кули, замъци
	от честни трудове,

	от жъртви и усилия
	за работи свети,
	що плесенът изгнилия
	не смей да посети.



	Гордейте се, Родопи, гиганти камънисти…


	Гордейте се, Родопи, гиганти камънисти,
	с короната си снежна, обсипана с лучи.
	Издигайте глави си в пространствата заристи,
	там де орелът само замислено фърчи.

	Но ваший дръзки поглед на север не стремете:
	смирете вашта гордост пред Стара планина,
	на мрачната й строгост сега се поклонете,
	на нейний лоб забулен с мъгли и тъмнина.

	Отде да знайте в тоз час що мисли исполина —
	претварен със години, със облаци, с мечти?
	Каква над него мисъл, кат мълния премина
	и мрачното му чело набърчи и смути?

	Защото той живее, и в пазвите му тайни
	врат спомени и бури и тътне цял вулкан —
	смирете се, Родопи, и с върхове си сяйни
	сега се поклонете на мрачний великан!


	Песента на синчеца


	Малко цвете съм в полето,
	аз съм синия синчец,
	любя въздуха, небето,
	кича полския венец.

	Кат небето се синея,
	ако ситно и да съм,
	с мойта хубост хубавея
	всяка нива, слог и хълм.

	Аз съм синчец, аз съм радост,
	бодил по мен не расте,
	аз съм просто, като радост.
	Аз съм мило, кат дете.

	Бог самичък ме посея
	и поля ме да раста,
	на свобода аз живея,
	на простора си цъфтя.

	Малко цвете съм в полето,
	аз съм синия синчец,
	любя въздуха, небето,
	кича полския венец.



	Живи картини


	Приятно е да видиш майка красна
	надникнала над спяще си дете,
	с каква любов дълбока, чиста, страстна
	в лице му тихо, ангелско чете,
	как гледа в него, как гърди й тръпнат,
	и как дъхът му мирни гълта там,
	и как уста й, блажено като шъпнат,
		цалуват го едвам.

	Обайни са Ромео, Жулиета,
	кога се срещат двама в нощний час,
	как с тих възторг под будните дървета
	прегръщат се, омаени, без глас;
	как устни им горят и се долепят,
	как техний взор потъва в любовта,
	как месецът ги гледа с таен трепет
		през гъстите листа.

	Прекрасен е видът на дева млада,
	излязла веч из бистрите вълни,
	с коса разстлана, мокра, кат найада,
	с полузавити, нежни, белини,
	как тръпне, как наднича боязливо
	през шубраките — тоя слаб заслон,
	как руменей и вгледва се свенливо
		при всяк зефирен стон.

	Но гледка аз не зная по-чаровна
	от таз да видиш по вечерен час,
	че, въз стена — руина предвековна —
	седи мома замислена, без глас…
	И светлий запад да блещи от слава,
	да тъне в злато, в пламък и в пембе,
	и тя вълшебно да се очъртава
		в пожарното небе.



	Бъди горд във бедата…


	Бъди горд във бедата,
	бъди твърд в радостта,
	не блуждай в тъмнината,
	не слепей в светлостта.


	Възпоминания от Батак
	разказ от едно дете


	От Батак съм, чичо. Знаеш ли Батак?
	Хе, там зад горите… много е далече,
	нямам татко, майка: ази съм сирак,
	и треперя малко, зима дойде вече.
	Ти Батак не си чул, а аз съм оттам:
	помня го клането и страшното време.
	Бяхме девет братя, а останах сам.
	Ако ти разкажа, страх ще те съземе.

	Като ги изклаха, чичо, аз видях…
	С топор ги сечеха, ей тъй… на дръвника;
	а пък ази плачех, па ме беше страх.
	Само бачо Пеню с голям глас извика…
	И издъхна бачо… А един хайдук
	баба ми закла я под вехтата стряха
	и кръвта потече из наший капчук…
	А ази бях малък и мен не заклаха.

	Татко ми излезе из къщи тогаз
	с брадвата в ръцете и нещо продума…
	Но те бяха много: пушнаха завчас
	и той падна възнак, уби го куршума.
	А мама изскочи, откъде; не знам,
	и над татка фана да вика, да плаче…
	Но нея скълцаха с един нож голям,
	затова съм, чичо, аз сега сираче.

	А бе много страшно там да бъдеш ти.
	Не знам що не щяха и мен да заколат:
	но плевнята пламна и взе да пращи,
	и страшно мучеха кравата и волът.
	Тогава побягнах плачешком навън.
	Но после, когато страшното замина —
	казаха, че в оня големи огън
	изгорял и вуйчо, и дядо, и стрина.

	И черквата наша, чичо, изгоря,
	и школото пламна, и девойки двесте
	станаха на въглен — някой ги запря…
	Та и много още дяца и невести
	А кака и леля, и други жени
	мъчиха ги два дни, та па ги затриха.
	Още слушам, чичо, как пискат они!
	и детенца много на маждрак набиха.

	Всичкий свят затриха! Как не бе ги грях?
	Само дядо Ангел оживя, сюрмаха.
	Той пари с котела сбираше за тях;
	но поп Трендафила с гвоздеи коваха!
	И уж беше страшно, пък не бе ме страх,
	аз треперех само, но не плачех веки.
	Мен и други дяца отведоха с тях
	и гъжви съдрани увиха на всеки.

	Във помашко село, не знам кое бе,
	мене ме запряха нейде под земята.
	Аз из дупка гледах синьото небе
	и всеки ден плачех за мама, за тата.
	По-добре умирвах, но не ставах турка!
	Като ни пуснаха, пак в Батак живях…
	Подир две години посрещнахме Гурка!

	Тогаз лошо време и за тях наста:
	клахме ги и ние, както те ни клаха;
	но нашето село, чичо, запустя,
	и татко, и мама веки не станаха.
	Ти, чичо, не си чул заради Батак?
	А аз съм оттамо… много е далече…
	Два дни тук гладувам, щото съм сирак,
	и треперя малко: зима дойде вече.


	Преградите на България


	Балкан, Родопи, Шар, Пинд, Рила,
	напразно гордата съдба
	помежду нас ви е турила,
	като граница за делба.

	Ний пак едно сме, пак сме сбрани,
	прегради няма зарад нас.
	Пространства, пропасти, балкани
	не значат нищо тоя час!

	По-лесно бихте зид турили
	зарад орловите крила,
	по-лесно бихте разделили
	на две гръмовната стрела —

	но не нас, о, гори надменни!
	(Ни ти, берлински злобен съд!)
	Пред наший идеал свещенни
	вий пречки слаби сте в светът.

	Що би могла стихийна сила?
	Що можат нашите врази?
	Нас свързват векове теглила,
	нас сливат океан сълзи;

	нас свързва минало страдално,
	еднаква кръв, язик, съдба,
	и дух, и нещо нераздялно…
	И цяло бъдеще с борба.

	И вий, гранитни исполини,
	с приоблачните си чела,
	сте само прости стъпала,
	отдето Крали Марко нине
	наглежда своята земля.



	Линее нашто поколенье…


	Линее нашто поколенье
	навред застой, убийствен мраз;
	ни топъл луч, ни вдъхновенье
		не пада върху нас.

		Къде вървим, не мислим твърде,
	посока няма в наший път,
	спокойно бият тесни гърди,
	кога от злоба не кипът.

		Стресни се, племе закъсняло!
	Живейш ли, мреш ли, ти не знайш!
	След теб потомство иде цяло —
	какво ще да му завещайш?

		Ил твоят път се веч изравни?
	Ил нямаш други ти съдби?
	Ил нямаш ти задачи славни
	и цяло бъдеще с борби?

		Недей оставя, мили боже,
	без лампа твоя свет олтар,
	без химна твоето подножье,
	без вяра живата си твар!

		Недей оставя без звездица
	моряка, в нощний мрак остал,
	без утро мъничката птица,
	народите — без идеал.



	В минути на тъга и злъчка…


	В минути на тъга и злъчка
	не съм те, роде мой, щадил:
	при общий укор, шум и глъчка
	и аз без свяст съм те корил.

		И аз съм фърлял мойта хула
	и мойте ледни хорати,
	но клевета не се е чула
	от моите уста. Прости!

		Прости, жесток към тебе бивах,
	но не без вътрешен болеж:
	отровата, коя изливах,
	изгаряше ме мен напреж.



	Не, не вярвам, че докрай…


	Не, не вярвам, че докрай
	жъртва ти ще си на злото:
	твоят ден ще засияй
	ще нарасне теб крилото.

	Дух велик ще оживей
	в едно ново поколенье,
	и туй слънце ще огрей
	твоето обединенье.

	И светът ще поздрави
	тебе, родино любима,
	и тогава…но уви!
	Мен тогаз не ще ме има.



	Към свободата


	Богиньо страшна на свободата,
		почитам твоя свет олтар,
	ти пълниш с плач и гръм природата
		и вливаш във душите жар.

	Пред твоя пряпорец короните
		бледнеят, люшка се светът;
	ти раждаш генийте, Дантоните,
		що бутат тронове и мрът.

	Ти даваш вяра, мощ на робите,
		ти пълниш целий свят с борба,
	полята с кръв и с кости гробите,
		и вдигаш мъртвите с тръба.

	Но колко слепи йощ не чувствуват
		величьето на твоя дар,
	а други с твойто знаме блудствуват,
		търгуват с твоя свет олтар.

	И колко викат днес: народни сме!
		Дорде народа оковът,
	знам други, що крещат: свободни сме! —
		да тъпчат слабите в светът.

	Аз зная роби що покорствуват,
		и пак свободни се зовят,
	ти имаш жреци, що притворствуват,
		ти имаш войни, дето спят.

	Вдигни, свободо, меч божествени,
		блъсни тоз роб и тоз тиран,
	що каля твойте поли девствени
		и стъпя в храма ти пиян.

	Слезни, блъсни таз сган безсмислена,
		дай на безбожните урок,
	и докажи, че ти си истинна,
		че ти живейш, че ти си бог!



	Кипеж


	Това са страстите, кои реват,
	това са злобите, кои кипят,
	това е вихърът нечист, това е
	часът, в кой мръсното ще победи.
	Шумът на утеснените гърди,
	що бясната вражда копае,
	шумът на всичките инстинкти зли,
	на жлъчките клокочущи, възврели,
	на низостите бесни, пощръклели,
	на пяната край морските скали.

	Това е мръсната борба на злото
	със честното. Това е тържеството
	на всичко, що пълзи или бръмчи,
	що пуща плюнки, вон и яд, и лиги,
	що хапе, каля, що кове вериги
	и лази низко, вместо да фърчи;
	това е царствието и напора
	на всичко фърлено в калта да плуй,
	това е червякът, кой вдига се и плюй
	против орела, кой лети в простора.

	А ний стоим свидетели без глас
	на таз нечиста хала и мълвиме:
	Ще чакаме и всичко туй ще мине —
	и пак борбите светли са за нас,
	и пак в денят на славни изпитанья
	ний, немите, ще бъдем чути вред,
	ний, задните, ще бъдеме напред,
	за смърт готови, жадни за страданья,
	и всичкий паплач гнил на жаби, змий
	кой знай тогаз къде ще се укрий!

	Другари, силите си да запазим!
	Не щем борби, де требува да лазим!
	За друго бойно поле ний ламтим,
	де бихме паднали, като летим,
	де сред шума, великите премеждий
	стояла би пред наший смаян взор
	велика цел с великите надежди,
	а не една хоругва на позор,
	не цел, родена в един мозък тесен,
	не джеб зина`л, не егоизъм бесен!

	Пловдив



	Певец
	Уломък


	От малък любех аз да пея
	един, в свободните поля.
	А днес — и днеска пак жаднея
	да имам въздух и крила.
	Да, настоящето е тясно,
	не може то да ме скове,
	аз търся ширине по-ясно,
	аз търся други светове,
	де мисълта се волно вдига.
	Не може гордият поет
	да носи общата верига
	в стремителния си полет.
	Той фърка, лута се, блуждае,
	един със своята мечта,
	той друго чувствува — не знае
	тъй чувствува ли и света.
	Той дири туй, що тука нема,
	когато всичко спи, той бди,
	от господа примери взема
	и нови светове гради;
	той прави, руши и създава,
	и мигновената мечта
	на много векове предава.
	Той преживява тленността.
	Простор! Простор! О, оставете
	душата волна, без юзда,
	у нази всичко прах е клети,
	душата само е звезда!
	Поетът! Нека той възлазя!
	Той няма място, няма час,
	и ако той при вас не слазя,
	то вий стигнете го тогаз.
	Отдайте Колумбу морята,
	на ветра дайте волността,
	пространствата и небесата
	отдайте ги на мисълта!



	Македонски сонети
	Там!


	Там, там душите и сърцата, братя!
	Там нашите стремленья и мечти,
	там наште очи, умове, обятья,
	там нека всичко българско лети;

	там, дето дивний Шар гърми проклятья,
	де Охридското езеро ехти,
	де дрънкат железа, стърчат разпятья,
	де нашта Македония пищи.

	Света и себе нека да забравим
	и на забравените да отправим
	надежда, братски думи и лучи.

	Нащрек! Готови! Никой да не дреме:
	на всякой вик оттамо, що ечи
	към бога — първи да се отзовеме!



	Не даваме я!


	Не даваме я, не — земята мила,
	земята на светите ни отци.
	Не даваме праха на Самуила,
	ни славата на двамата светци!

	Тя наша е! Тя с нази е носила
	открай ярем и търнови венци,
	да, наш е Солун, Шар, Пирин и Рила
	и песните на нейните певци.

	Не даваме, тъй как не бихме дали
	завета на бащите си заспали,
	зеницата на нашите очи!

	Не даваме, дар бог стои отгоре,
	дори в онез гори, поля, простори
	светото слово българско ечи!



	Орфеева лира


	Да бях имал аз лирата чутовна
	Орфеева, що чудеса правила,
	скали, гори движила с мощ върховна
	и зверовете с песни питомила —

	запял бих и из дрямката вековна
	вдигнал те бих, Македонио мила!
	Запял бих и с песнята чаровна
	аз бих ти за борба дал нова сила.

	Аз бих света със подвиг нов зачудил
	и мощний рой на твойте сенки славни
	със мойта лира в гроба бих разбудил:

	Методий стари и Паисий нови,
	Крал Марко, Кракра, Самуил държавни
	излезли би и рекли би: готови!



	Посещение на Солунската гимназия


	— Къде си ти роден, юначе будни?
	— При Шар. — А вий? — При сладкий шум
	на Струма бистра. — Вий? — Във Охрид чудни.
	— Я? — В Кукуш. — Я? — При рилски друм.

	— А ти? До Кресна. — Вий? — При Вардар студни.
	— Ний? На Пирин. — При Пинд е моят ум.
	— Я? — В Струга. — Вий? — Край Солун многолюдни.
	— Ти момко? — В Дебър. — Как те казват? — Крум.

		И аз разбрах с душевно сътресенье,
		по техни глас и взор и израженье,
		че кръв и плът идеята сдоби.

		— На ето, македонските твърдини,
		що никой Drang не може веч разби! —
		казах, кат гледах тез деца невинни.



	Нощна песен


	Спи Охрид. Страшна тишина гробовна.
	Съпрузите почиват мълчешком.
	Веднага в къщи, тихо, крадешком,
	децата песен писнаха бунтовна.

	— Жена, да млъкнат — каза бързешком
	бащата, щом чу песента чаровна. —
	Иди!… Не, чакай малко… Ах, не повна
	такава песен страшна, като гром!

	Що пеят? Скоро, жено, спри ги!
	Глупците готвят ми въже, вериги!
	Иди!… Не… стой… да чуйм що казва там.

	Жена мари!… Настръхва ми косата.
	Словата страшни — сладко на душата.
	О, Господи! Вдъхни им разум тям!



	След митинга


	Свърши митингът. Витият пети,
	упит от шумни плясъци, ура,
	излезе с лаврите, които сбра,
	да иде чай да пие у Венети.

	Навън на вратнята го някой спря
	със дискос във ръка: „Фърлете
	за македонските сираци клети!
	Огнец и дрешки!… Турчин ги обра!“

	Фъртуната върлуваше ужасно,
	кълбуци снежни виеха се бясно…
	Витият пламенни замина глух.

	А вятърът го гонеше проклети
	и шъпнеше на топлий му кожух:
	„За македонските сираци клети.“



	„Зито о султанос!“


	Вик на един гръцки митинг в Македония
	[# Зито о султанос! — Да живее султанът! (гр.)]

	Не, не, не можем ний да викнем зито,
	нито да влезем в оргията ваша,
	защото смъртен плач се в нея смяша
	и железата дрънкат страховито.

	Защото пихме оназ горка чаша
	и нашто сърце — иначе тупти то,
	защото то, злодейци, е разбито,
	защото Македония е наша.

	Ох, няма ний да плюйм въз твойте рани,
	нито да скрием твоето страданье,
	и нашта скръб кат твойта плаче буйна,

	о, земльо на сълзите и теглата,
	о, голгота, де йоще капе руйна
	кръвта на нашата снага разпята!



	Пред Беласица


	Пирува македонский император*.
	[* Самуил]
	Шум, вик. Пенят се руйните вина.
	Навън е буря… праскат знамена.
	Нощта реве, бучи ужасен вятър.

	Войската спи под тъмна пелена…
	Тук-там огнец на бойния театър…
	В миг Самуил под своя свилен шатър
	положи пълна чашата, скокна…

	Вслуша се той недвижим, бледен, страшен,
	с коса настръхнала, почти уплашен…
	(О, боже мой! — войводите шептйът.)

	И мисли македонский император
	че чува в писъка на горский вятър
	на двайсет слепи полкове плачът.



	Срещу Атон


	Корабът дреме. Тихи са вълните.
	Спи Бяло море в нощний мир и хлад.
	В небесний свод едни трептят звездите,
	надникнали над спящий долен свят.

	Пред нас атонский връх във мърчините
	стърчи вълшебно, като сън фъркат.
	В мечти потънал, времената скрити
	разбулям аз, кат гледам върха свят.

	Полека-лека мрежата се вдига:
	в килийка там, пред свещ, над бяла книга
	навел се Той* с умислено чело.
	[* Паисий]

	А тъй са гладки водните пустини,
	тъй тих въздухът, щото ми се чини,
	че чух как дращи пачето перо!



	Извън солунските стени


	Когато Калоян, великий вожд,
	тук нейде кървав богу дух предаде,
	слух радостен из Солун се раздаде,
	че ангел го промушил с остър нож.

	Напразно не ликувай, славний граде!
	Обсадата ти не е снета йощ:
	по-страшно войнство пъпли с нова мощ,
	шуми пред твойте силните огради.

	Я виж, едното му крило до Дрин,
	а другото допира до Пирин —
	веч седем века таз обсада следва.

	Виж знамето му как се гордо вей
	над твоя стари зид и се люлей,
	и в Бяло море вече се огледва.



	Черното знаме


	Вей се, черно знаме*, под небето,
	[* Сред триумфалния рой от трицветни знамена на радостта и победата, които на 6 април 1885 г (1000-годишнината на славянските просветители) се развяваха из Пловдив, издигаше се замислено и македонското знаме от чер плат, държано от един дебърец в народното си рухо. Три имена личаха на траурното знаме: Кирил и Методий, Македония! Тая гледка пронизваше сърцата с дълбокия си трагизъм.]
	вей се, знак на траура и гроба,
	вей се, позив жалостен на роба,
	дето влачи игото проклето!
	За земята, дето мила нам е,
	зарад македонските долини
	кървави напомняй, говори ни:
		вей се, черно знаме!

	Разшумиха се гори зелени,
	премениха се долини райски,
	в гори пеят славеите майски,
	в гърди пеят чувства подмладени.
	Ах, зад Рила има страна: там е
	горко царство на скръбта и мрака,
	никой тамо пролетта не чака.
		Вей се, черно знаме!

	Черно знаме, вей се в таз вселена,
	кат протест от клетите робове,
	се тъй черно вей се, дор в окови
	черней Македония свещена!
	Вей се, фърляй горко в нас съзнанье,
	нека нашта радост то да трови,
	нека пресни язви да разрови:
		вей се, черно знаме!

	Македонио, родино мила!
	Люлко на гиганти и на слава,
	бездно, що надежда не огрява,
	бездно страшна на сълзи, теглила!
	Ти немееш и глух твоят храм е,
	кога полсвят твойте чада слави,
	без да пита: майката що прави?
		Вей се, черно знаме!

	Кой ще пита? Ний едни смутени,
	кат на пир, де липсва госта главен,
	питаме: къде е той забравен?
	Що не викат брата драгоценни?
	Тук без него нашта слава срам е!
	И зовем го с гласи триумфални —
	но пристигат вопли погребални…
		Вей се, черно знаме!

	Но не си влязла още в гроба,
	но сама ти няма там да влезнеш,
	но ти, майко, няма да изчезнеш,
	освен с нашта кръв, сърца и злоба!
	Ах, ще дойде ден, и той голям е…
	Но дор скокнем за теб всички братя
	и те сграбчим волна във обятья —
		вей се, черно знаме!



	Крали Марко и пушката


	легенда

	Умори се Крали Марко еки,
	умори се само да надвива,
	срещу му юнак не иде веки:
	умори се Марко да почива.

	— Марковице, ставай ми от скута,
	донеси ми вино тройгодишно,
	да разтопля кръв юнашка, люта,
	да разтуша мое сърце грижно.

	Бойно поле зарад мен тръняса
	няма веки битки, ни победи,
	остра сабя веки плесеняса,
	силен боздуган ръжда изеде.

	Кон ми хранен цвили във обори,
	ядно сърце във гърди ми цвили:
	няма с кого Марко да се бори,
	да покаже свои стари сили.

	Ми дотегна отдих неповолен,
	да те галя с думи се умилни —
	ако стар съм — не съм хил, ни болен:
	имам сила — няма вече силни.

	Ех, налей ми вино тройгодишно,
	черна тъга в душа да задреме,
	нека пламне мое сърце грижно,
	нека спомни юнашкото време!

	Хитра булка Марковица млада.
	Тя го черпи, тихо му говори:
	— Чувай, Марко, що ще ти обада:
	девет годин как се тук затвори.

	Вино пиеш, ядни сбориш думи,
	силни няма — слабите нехаеш,
	по гори не ходиш и по друми,
	какво става по света, не знаеш.

	Ех, ти, Марко, мой соколо сиви,
	много теб земя те е фалила,
	но сега се никой теб не диви,
	не се слави Марковата сила.

	Хитър дявол нов лък изнамери:
	вместо стрели — гръм и огън дава,
	сили с него не смей да се мери,
	слаб с юнака вече равен става.

	Бре разсмя се Крали Марко силни,
	двори екнат, въздухът се тръси,
	плесна с ръце голи, многожилни,
	па засука свои дълги въси.

	— Глупава си и, невесто мила,
	теб се пада да наливаш чаши:
	няма сила Марковата сила
	да надвие — Марка да уплаши!

	Знаеш колко земи аз избродих,
	колко свалих левенти делии,
	сто арапа в черен гроб проводих
	и изтрепах триста кеседжии.

	Нема юнак мене да обори,
	да продупчи моя медна риза,
	остра сабя рана ми не стори,
	змейка стрела мене не прониза.

	Мойто копье фърка в небесата,
	мойта сабя гори разлюлява,
	мощна ръка тежки скали мята,
	под крака ми камък тесто става.

	Зачерви се булка белолика,
	на мермер чардаци си изскочи,
	пушка нова свали от полица,
	я положи пред Маркови очи.

	Пак засмя се Крали Марко силни,
	двори екнат, въздух цял трепери:
	— Ех, туй Марка може ли да жилне?
	Да ме сплашиш с туй ли ти намери?

	И подфърли Марко, юнак харен,
	тежка пушка, като перо лека…
	Озова се Филип, чер маджарин,
	хирът юнак, дошъл отдалеко.

	Се провикна Крали Марко смяшно:
	— Кажи, Филип, юнак сладкодумни,
	как се вика това нещо страшно,
	дето плаши жени плиткоумни?

	— Силний Марко, туй се вика пушка.
	— А туй зърно? — Куршум смъртоносни!
	— Стой, Филипе! Нима тая шушка?
	— Мъртъв пада, тя когото косне!

	Удиви се Крали Марко стари,
	слисаха го тия страшни думи,
	се навъси, чашата удари
	от такива Филипови глуми.

	Хитър Филип пушката наложи.
	— На кои деца играта взе ти?
	Дай да види Марко дали може
	бари кожата му да усети.

	Опря пушка в длан широка, стара,
	па опъна Крали Марко смело.
	Пушка пукна, мъжка длан прокара:
	побледня му високото чело.

	— Марковице! Тук за мен е тесно!
	Господ вече храбрите не люби,
	кога дете пеленаче лесно
	може първи юнак да погуби!

	Рече, в тъмна пещера отиде,
	легна, заспа на каменни плочи…
	Веч пет века: никой го не види —
	до ще време Марко пак да скочи.


	Средството да нямаш врагове


	„Преклонената главичка
	остра сабя не сече“ —
	тази истина едничка
	кой би смял да отрече?

	Както всички умни хора,
	аз не ритам тръна бос,
	с големците се не бора
	и им ставам сявга мост.

	На богатий шапка клата
	и на силний казвам: да!
	И затуй ми е душата
	мирна, весела всегда.

	Сё е харно за челяка
	да е скромен и разбран:
	не пречупва се гръбнака
	от един учтив метан.

	За начала, убежденья
	в препирня не влазам аз,
	нито ме е много еня
	кой що мисли тоя час.

	Що е бяло, черно, сиво,
	аз не знам — не ща да знам,
	и готов съм услужливо
	право всекиму да дам.

	Интереса си обаче
	нивга ази не презрях
	и със силните най-паче
	винаги съгласен бях.

	Туй завидно положенье
	аз дължа на тоз си нрав;
	често тегля униженье,
	но пък пътят ми е прав.

	Завчера една плесница
	аз изядох например
	от един простак — бъбрица.
	Ах! Какъв постъпък чер!

	Що вий мислите, че сторих?
	Че предложих там дуел?
	Не, аз хитро се престорих,
	нищо че не съм видел.

	По туй светът има право
	тих човек да ме зове
	и уверен съм на здраво,
	че аз нямам врагове.



	Разлюляха се наште надежди…


	Разлюляха се наште надежди,
	разлюля се дълбока ни вяра,
	зли измами и нови примежди
	тоя гибелен час ни докара.

	О, тежко на това поколенье,
	що расте сред измами горчиви,
	и лети от сумненье в сумненье,
	и посряща се утра мъгливи.

	Ний живейм на страхът под крилото,
	и най-крепкото в нас се разклаща;
	как е тежко, когато живота
	със разбити надежди захваща!



	Шумиш ти, старий брясто…


	Шумиш ти, старий брясто,
	и има за какво:
	ти зрител бил си часто
	на мрачно тържество.

	На камъне гробовни
	ти сянка си държал,
	тук в бурени вековни
	е мръсний смок пълзял.

	Сега наокол блика
	животът и шумът;
	а ти си пак увиснал
	и сам посред светът.

	Скърбиш и поменуваш
	умрели имена,
	кат старец някой своите
	„блаженни“ времена…


	Недей топи перото си…


	Недей топи перото си
	в омраза — страст ужасна,
	но остани каквото си:
	душа спокойна, ясна.

	Когато вей веявица
	и вдига прах в полето,
	ужасната светкавица
	мирува на небето.

	Великото и новото
	не идват много леко;
	ще дойде час за словото,
	и той не е далеко.



	Кулата
	Балада


	Две недели има откак е във гроба,
	умря ненадейно кат вадеше боба:
	злочестата баба! Тя вече е прах,
	но името й йоще разпръскова страх.

	Над мрътвата котка проклета прескочи,
	кога бе простряна на дворските плочи,
	душата й нощем се скита без мир
	по друми, по гробье: тя стана вампир.

	Какви не историй ужасни се чуха!
	Тоз видел вапиря над кулата глуха,
	друг срещнал го нощем при „Черния пън“,
	а някои даже мачкало на сън.

	— Недей ходи, Янко, при кулата пуста,
	там гробът продънен наблизо стърчи.
	— Не вярвай ти, мале, на хорските уста;
	кой Радка ще срещне? Ех, мале, мълчи!

	И рипна, подсвирна сред нощната дрямка,
	изскокна накрая: там месецът грей
	и кулата хвърля грамадна си сянка,
	но нищо из друма се йощ не черней.

	„По-харно от връха!“ — и качва се смело
	през пролазът тъмний на горнята площ;
	пред него полето задрямало цело
	и нищо не буди дълбоката нощ.

	И дълго той взира се татък в полето;
	а месецът гледа кат жив от небето…
	Полунощ. А Янко трепери, бледней,
	той своята сянка да види не смей…

	Внезапно кръвта му замръзна във жили!
	Той гледа: пред него се бабата хили,
	главата й се люшка, ръцете й висят,
	от цялото й тяло вей ужас и смрът.

	Из гроба дошла е. Уста й се чернеят,
	наместо две очи, две дупки там зеят,
	тя хили се, стъпа и иде насам,
	а Янко е цял лед и дъха едвам.

	Тя хили се, иде, той мълком отстъпа,
	тя ръце простира, той бледен се дръпа;
	вторачил е очи, ни жив, ни умрял,
	в умрялата баба, кат смрът прижълтял.

	И гонат се мълком по месчина двама,
	по самите крайща на страшната яма…
	Завчас той изчезна: глух шум долетя,
	и връхът на кулата пак опустя.

	И ето защо днес една клета майка
	във събота ходи при гроба да вайка,
	и нощем когато луната изгрей,
	над кулата, казват, се нещо черней.



	Всичко пада
	или Ентусиазъм и опортюнизъм


	I
	Добре, светът умей
	по-опитен да бъде;
	на смешното се смей,
	на кривото се сръди.

	Той знае да шуми,
	когато шум е нужно,
	или да се ломи
	пред силата послушно.

	Сега е зъл и строг,
	след малко се превива,
	на вихъра жесток
	насреща не отива.


	II

	Припомням си часът,
	когато окол мене,
	омаян чух гласът
	на общото вълненье;

	когато тез слова
	екнаха: срам, тирану!
	И в славната мълва
	бе всичко разиграно.

	Днес сън на мъртъвци
	наоколо настая,
	предишните борци
	не мога да позная.

	И виждам ги безспир —
	приятели, другари —
	че търсят отдих, мир,
	кат инвалиди стари.

	От ден на ден кръгът
	на тях по-тесен става,
	възторгът и гневът
	сгоряха, като плява.

	А аз стоя корав
	и в общата зараза
	един се виждам прав,
	един враждата паза.

	И търса потик нов,
	кат тях да не задряма,
	за бой съм пак готов,
	но бойно поле няма.

	Най-буйните мълчат
	вълната веч е пяна,
	и силите мъждат,
	и вяра не остана.

	III

	Ех, лягайте сега,
	отрудени герои!
	Народната тъга
	да ви не безпокои.

	Народът — тоз народ,
	ту сган, ту лед, ту пламен,
	днес бог, а утре скот
	в кошарата примамен;

	комуто вий умът
	безжалостно въртяхте,
	и в мракът, и в шумът
	сърцето му ловяхте,

	той нека да търпи,
	смутен, изгубен в мрака!
	Когато вам се спи,
	той нека да почака!

	Игра не е ли той
	на вашите прищевки?
	Вкушавайте покой,
	водители и девки!

	IV

	Ах, днес е тъмен час!
	Народът ни линее,
	снишава се по раст
	и по душа дребнее.

	Не сме в оние дни
	на робството, в които
	тъй много светлини
	блещяха страховито,

	кога едничък лик
	изпълняше простора
	и някой смъртен вик
	измиваше позора,

	тогаз под тъмний свод
	на злото, що вскотява,
	юнаци тоз народ
	способен бе да дава!

	И за идея ний
	броехме мъченици…
	О, Левски! Ботев! Вий
	не бехте политици!

	V

	Но нищо. Моят дух
	хвана да се смирява;
	на здравий разум глух
	не трябва да остава.

	Да клюмаш, да мълчиш
	е днес удобно време…
	Не е добре да бдиш,
	когато всякой дреме.

	Недей стоя един,
	когато всичко пада:
	знай, бука огнен клин
	убива без пощада!

	А той — народа клет,
	кат стадо боязливо,
	без позив, без съвет
	озърта се сънливо.

	И всите главатари
	за кокал зъби точат:
	ах, при таквиз овчари
	вълкът е по за почет!



	Не мислете за тях!


	Не смущавайте покоят
	на народните светци;
	нека тихо спи героят
	и без вашите венци.

	Оставете тез умрели,
	оставете ги на мир!
	На душите отлетели,
	дайте почет най-подир.

	Нямат нужда в ваште братски
	и съчувствени тръби,
	от риданья святотатски
	и пресметнати хвалби.

	Не шумете тъй безбожно,
	с тие честни имена!
	Ваште химни, лъст нищожна
	въз тях падат, кат пятна.

	Що спешите с толкоз рвенье
	да прочуйте по света
	тез, що пазихте в забвенье
	ил моряхте с клевета?

	Не простирайте ръката
	и до тлеющия прах,
	не вадете из земята
	славните мощи със смях.

	Оставете на спокойство
	тез забравени борци,
	и на тяхното геройство
	стига плели сте венци.

	Не за ваште венци гнили
	смъртта срящаха без страх;
	те за вас не са мислили —
	не мислете вий за тях!



	Забравените


	I


	О, витязи, спете, спете непробудно,
	гробьето ви днес е пусто и безлюдно.
	Никой глас не чуй се, никой тез могили
	в тоя час не буди с имена ви мили.
	По тях ваште сенки жалостни, бездомни,
	скитат се печално, никой ги не помни.
	Но това е нищо, но то не е чудно.
	О, витязи, спете, спете непробудно.

	II

	Сред гръмът на боя паднахте убити;
	днеска тихо, глухо в гроба си лежите;
	не се тревожете, няма да ви будим,
	за да ви забравим ний се още трудим.
	Нито глас ви стряска, нито крак ви гази,
	място по-спокойно няма зарад вази,
	вашът сън е мирен, вечен е мирът ви
	у нас, дето даже живите са мрътви.

	III

		Паметник гранитен с надписи унили
	вдигнат е за вази върху тях могили.
	Но кого той стряска? Но кого той чуди?
	Камъкът не може камънье да буди.
	Какво той говори нам не е познато;
	други идол знайм ний, но той е от злато,
	други звук сърца ни вълнува приятно,
	вашето значенье нам е непонятно.

	IV

	О, витязи, спете, спете непробудно!
	В мъка вий живяхте и умряхте трудно.
	Нашата свобода вам я ний дължиме.
	Но защо ни трябва тъмното ви име?
	Що ще ний да правим с гнилите ви кости?
	Вий тук бяхте странни и минутни гости!
	От туй племе хитро не чакайте лаври:
	доста е, че то се с вас поне не гаври.


	Младежу



	(Г-ну Д-ру Д-ву)

	Дор не беше йоще влязъл
	в вихъра световни,
	ти бе ангел непокварен,
	с погледи любовни.

	Мисли чудни ти питайше
	за борба, за слава,
	и вселенната за тебе,
	тясна бе тогава.

	Но от стола на мечтите
	ти в живота влезна
	и кат много преди тебе
	ти в калта изчезна.

	За дела не си роден бил,
	ни за бой — изпечен…
	Де остана, братко, твоят
	идеал сърдечен?



	Лудите



	Да, луд е той! Той няма ум!
	Защо бесней? Що прави шум?
	Защо не е спокоен, важен,
	кат господ дал, и ням, и слеп,
	и скот безграмотен кат теб,
	о, бесарабецо продажен?

	Кой дявол кара го сега
	да рита с боса си нога,
	да има убежденье строго,
	да вдига шум и нов въпрос,
	кат че не ще се найде кост
	и зарад него, слава богу!

	Ти имаш право, бедна твар,
	той няма тоз безчестний дар,
	да прави поклони смирени,
	да си търгува с съвестта,
	да счита мирно стойността
	на всичките пятна платени.

	Сега е мъдър, който знай,
	във свойто кътче да се тай,
	на силните да угождава,
	да не домислюва дотам,
	кога речат: продай се нам!
	По-скъпичко да се продава.

	Но щом Цанков издигне глас
	и каже: протестирам аз!
	И лъчи се, кат див от купа —
	той луд е. Да, Цанков е луд!
	Това разбира го без труд
	дори и твойта тиква глупа.

	Талантът, геният, духът
	и всичко рядко на светът,
	кое народите разклаща,
	разпаля хладните гърди,
	създава, руши и гради,
	на глупостта съдът изпаща.

	Коломб бе луд. Халей бе луд,
	не беше свесен нито Брут,
	и Байрон беше малко блъснат —
	за малките глави — Христос —
	и той бе луд и даже прост,
	а Нютон бе зелен откъснат!

	А тез гиганти, богове,
	създадоха ни светове!
	Светът олтари е изправил
	на техний чуден гений в чест.
	На техний ум — Парушев днес
	във лудница ги би поставил!



	В камарата


	Патриот съм, вярвай бога,
	туй доказах го добре,
	вдигам шум додето мога,
	нека всякой разбере.

	Знам ораторски и вещо
	да говоря, не съм прост:
	с много думи малко нещо,
	и по всяк един въпрос.

	За доброто на народа
	аз се трудя ден и нощ,
	затуй имам три дохода,
	за четвъртий гледам йощ.

	За горките населенья
	жертвувах цял куп слова,
	много щедри съжаленья,
	моя длъжност е това.

	Знам, че туй е глупост цяла,
	дим и вятър и мане:
	не вреди: поне журнала
	зарад мен ще спомене.



	Патриотизъм


	Казват ми, че дира слава —
	че за всичко дигам врява
	и гърма с либерализъм:
	ех, глупци, това го права
	от патриотизъм.

	Истина, не съм способен,
	но на вас съм пак подобен,
	и ако във служба влизам,
	то го правя с дух незлобен:
	от патриотизъм.

	Да, не съм ни Брут, ни Хектор:
	бива ме да съм коректор;
	но в тоз общий катаклизъм
	аз приех да съм директор
	от патриотизъм.

	На тоз дяда Ипократа
	книги пълняха главата.
	Ах, какъв идиотизъм!
	Не цереше той тълпата
	чрез патриотизъм.

	Пушка не носих на рамо,
	пълноглав не съм до тамо,
	но ако сега излизам
	богаташин, то е само
	от патриотизъм.

	Зарази ни нова чума!
	Дай ми по-голяма сума,
	за народа в ада влизам
	ил го бих продал на друма
	за патриотизъм.

	Господа румелиоти,
	таз се дума осрамоти
	с вашият студен цинизъм:
	ах, бъдете патриоти
	без патриотизъм!



	Бюджетът


	Бюджетът! Бюджетът!
	Нещастний бюджет!
	Това е предметът
	на дневният ред.

	По всички кафета
	по цяла пияца
	гърмат за бюджета,
	за празната каца.

	Камарата даже
	стресна се ужасно
	и да го докаже
	вика гръмогласно:

	милиони цели
	отишле на вятър!
	А някои зели
	да искат театър!

	Дор Г… ч клети
	в голяма тревога
	издигна ръцете
	отчаен към бога,

	и в ужас извиква:
	„Ах, каса, горкана!
	От моята тиква
	по-празна остана!“



	Размишления за фракът


	Без ръкавици и без фрак
	недей ходи на бал;
	без бяла връзка и без клак
	да идеш там, като дурак,
	ще бъде цял скандал.

	С тоз начин моден, пременен
	челяк е чародей;
	той ходи гордо и засмен
	и мяза на същ джентилмен
	и малко на лакей.

	Върши приетият закон:
	бъбли: merci, madame!
	Прави със грация поклон,
	бъди учтив и Мортагон,
	това е умно там.

	И ти тогаз си „маладец“
	и „homme civilise“…
	в Париж ще минеш за мъдрец,
	в Берлин — напет и хубавец,
	у нас си — чимпанзе!

	От славний тоз прогрес назад
	за да не бих остал,
	аз щъ си купя бял крават,
	клак, ганти, чер фрак опашат —
	за ближний карнавал!



	Нравствени бъдете…


	Нравствени бъдете,
	мили господа,
	от скандал вардете
	простата среда.

	нравите крепете
	за форма поне,
	в данцът си шъпнете,
	на сцената не!

	Сичко се прощава,
	но скришом у нас,
	калта бисер става
	кога няма глас.

	Чашата е цяла
	пълна с мръсота;
	отвън поне бяла
	нека бъде тя!

	Нравствени бъдете,
	мили господа,
	от скандал пазете
	простата среда!

	Пловдив 1882



	Приятно е, да, господа!


	Приятно е, да, господа,
	да плачеш всеместно
	за всяка човешка беда —
	приятно и честно.

	Добре е да жалиш на вид
	за гладната маса,
	кога е коремът ти сит,
	кат твоята каса.

	Добре е да вдигаш мълва
	въз всяка неправда,
	кат твоята мирна глава
	на подслон се радва.

	Добре е за бедний народ
	да плачеш тъжовно,
	кат знаеш, че твоя доход
	ти иде редовно.

	Добре е пред простата сган
	за ритор да минеш,
	и с думи, и с шум, и с думан
	услуги да чиниш.

	Приятно е още и как!
	В журнала да драскаш,
	и с всичкий си умствен мрак
	в него да бляскаш.

	Добре е без труд, без талант,
	да гръмнеш далече,
	да бъдеш велик и гигант
	и малко човече.



	Практичен


	I
	Привичка имам аз похвална
	да се спогаждам с новий век:
	кат всяк напреднал человек
	аз станах птица либерална —
	свободата с две ръце
	я брана аз и се тревожа,
	но туй да правя от сърце,
	пази ме, боже!

	II
	На тиранията, разврата
	аз неприятел съм заклет,
	със другите и аз наред
	кора в България преврата.
	Креща, че много ще е зле
	яремът нам да се наложи,
	но туй да казвам от сърце,
	пази ме, боже!

	III
	С напредък, светлина, наука
	и аз гърма по някой път.
	Съветвам тие дето спят
	да търсят в знаньето сполука —
	че всяк е длъжен да даде
	зарад школото щото може,
	но туй да мисля от сърце,
	пази ме, боже!

	IV
	Да бъдем честни патриоти!
	Девизата ми е това.
	На тез вълшебните слова
	дължа си всичките имоти.
	Затуй кат разумно лице
	и аз народа люба тоже,
	но туй да бъде от сърце,
	пази ме, Боже!



	Изтъкахме си платното, ритаме кросното


	I
	Всякой моралист и книга
	хвалят благодарността,
	като чувство, що въздига,
	человека на света.
	Ний, кат хора с здрав разсъдък
	и със по-практичен възгляд,
	пред тоз глупав предразсъдък
	рабски не клониме врат.

	II
	Ний желаеме да станем
	людье с нрав солиден, строг,
	със утопий се не храним,
	нито с телешки възторг.
	На признателността твара
	не минува в наший търг,
	ний оставяме на звяра
	да познава тоя дълг.

	III
	Има поговорка проста:
	чорту митан направи,
	дор успейш да минеш моста,
	па подир го остави!
	Туй прекрасното изкуство
	ний чудесно го владейм;
	на глупците дайте чувство,
	ние с вятър не живейм.

	IV
	Като хора реалисти,
	ний не гледаме назад,
	и в мухлясалите листи
	за нас няма благодат.
	Що е било, то било веч…
	Вместо китки днес да вийм,
	нека се старайме повеч
	лирки да си придобийм.

	V
	Да, кат люди на прогреса,
	фанатизъма не щем,
	над прошедшето завеса
	ние спущаме съвсем;
	и кат гледаме назади,
	мъчно можем различи
	тоя, що хамот ни даде,
	от тоз, дето го строши.

	VI
	Пред велики идеали
	не треперим кат деца
	ние можем се похвали,
	че веч нямаме сърца.
	Колкото за тез, що страстно,
	жертвуваха се за нас,
	ний се стискаме ужасно
	да не се изсмеем с глас.

	Изтъкахме си платното —
	ритаме кросното.



	Нашто време с шум е…


	Нашто време с шум е
	много плодовито,
	дружествата, куме,
	ражда страховито.

	Братства, сказки, трупи —
	всичко правим смело.
	Всякой ден се лупи
	нещо недозрело.

	Бърже го прославим
	с име безпримерно,
	после го оставим
	да умре мизерно.

	„Та чорт да ги земе! —
	някой си ми каза, —
	нямам сега време
	из калта да газа.

	Случай през таз зима
	мъчно ще намера,
	утре бал ще има —
	други ден — венгера.“

	— Хай на заседание!
	— Та не сме говеда!
	Сбогом, бай Иване,
	бързам у съседа.

	Там щъ права бденье,
	чака ме форханът,
	страх ме е без мене
	да го не захванат.

	Прежнята неделя
	фръкна цяла платка:
	туй се мъчно смеля,
	ще ми кажат: патка.

	— Хай на заседание!
	Три минутки само!
	— Я млъкни, Драгане,
	що ще правим тамо?

	Не мога пошавна!
	Отивам у Шишка,
	имам една славна
	да скроя интрижка.

	— Чуйш? От напън много
	дружеството умряло!
	— Да? Ех, слава богу,
	удрайте клепало!

	Веч се увоня то,
	нека се зарови:
	идущето лято
	ще измъти нови.



	Към тържествующите клеветници


	Да, мойто име днес земахте на нишан —
	и има за какво. Стрелете кал връз мене!
	Но чакате ли вий да хвърла в ваший стан
	пламтящий отговор на моето презренье!

	Не! Няма вашът срам да го извада аз
	на публичния съд, пред светлата зорница;
	о, няма върху вас да падне тоя час
	на музата ми зла сърдита плесница.

	Защо да се яра? Що полза от това,
	ако народът чуй за ваште козни нови,
	и падне нов позор въз клета му глава,
	и нова горест пак сърцето му отрови?

	Та и така е той замаян и убит,
	със було на очи, с окови на душата,
	и няма мощ на вас да гръмне страховит,
	ни свяст — та своя път да найде в тъмнината.

	От неговият гняв недейте се плаши,
	празнувайте сега — сега е ваше царство!
	Да, царство на срамът, на малките души,
	на тесните чела, на низкото коварство.

	Ах що не сте поне чудовища днес вий?
	Вам бой бих обявил с по-малко отвращенье;
	но вий сте мръсна гад и гущери и змий,
	що лиги, пяна, смрад изригват върху мене.

	И музата ми днес извръща се от вас.
	Орелът не кълве бръмбара обезкрилен,
	от ваште имена потърсва се Парнас
	и моят стих хвъркат от тях би бил изкилен.



	Епилог. Общество и певец

	Общество

	Ти казваш, не те разумяват;
	но как ще бъдеш разумян?
	Виж, твойте песни странни стават
	и твоят път е зле избран.
	Ти хвъркаш много нависоко,
	живейш и дишаш в други свят;
	туй, що вълнува нас дълбоко
	не буди в теб ни смях, ни яд.
	Ти всичко гледаш безучастно,
	ти ек не си, нито си зов,
	вражди навред кипят ужасно —
	един ти пееш за любов!
	Какво ни трябва да знайм ние
	що мислиш, или страдаш ти?
	У нас сърцето инак бие,
	нам чужди твойте са мечти
	и чужда нам е твойта песен.
	Ний в разни сфери се въртим:
	ти много горе си отнесен,
	ний на земята пък стоим.
	Ти друг път пейше другояче:
	ний помним твоя звучен глас,
	сърце ти знаеше да плаче
	и да се радва ведно с нас.

	Певец

	Тогаз бе друго — чудно време.
	Тогава робството навред
	надежди будеше големи,
	тогава всякой бе поет.
	Тогава всекиму в сърцето
	се крийше герой ил светец,
	и Левски мреше на въжето
	и Ботев мреше на Вирслец…
	А днес?

	Общество

	Днес волно ний живейме.
	Часът е още по-голям.

	Певец

	Голям, но ний сами — дребнейме,
	у нас не свети прежний плам
	и нашто ново поколенье
	без време вехне и старей.
	Не може светло вдъхновенье
	на тая почва да вирей,
	ни бодра мисъл да израсне,
	ни чувства горди да горът:
	тук всичко стине, мре и гасне,
	кат въглен хвърлен на ледът.
	Едните страсти тук беснеят,
	вълнуват тесните гърди,
	велики искри в тях не греят,
	защото ги калта роди.
	Те всичко божеско убиват
	и тям отровен е дъхът.
	Какви таланти днес изстиват,
	и колко сили ще заспът!
	Честит е който чист остане
	от таз зараза на денят,
	чиято вяра, обаянье
	сред душний въздух не умрът.
	Честит певецът, кой не слазя
	от свойта ясна висота
	и лирата си той запазя
	ревниво, свято от страстта.
	Да, днешний хаос не влече го,
	днес няма почетни борби!
	Ще дойде ден (аз вярвам в него),
	ден за великите съдби.
	И тоя мрак ще се разсее,
	ще пламнат всичките гърди,
	и рой пророци и Тиртеи
	таз бедна почва ще роди.

	Общество

	Признавам, ти си прав отчасти;
	но ти си син на наший век.
	Бъди певец на наште страсти,
	на времето ни верен ек.
	Ела при нас, тъни със нази,
	кипи в кипящите борби,
	споделяй нашите омрази
	и наште подвизи тръби!
	Тогаз ще си певец приятен
	и нужен нам на всеки час.
	А инак — ти си непонятен
	и нямаш смисъл между нас.

	Певец

	От малък любех аз да пея
	един, в свободните поля;
	а днес — и днеска пак жаднея
	да имам воздух и крила.
	Ни шум, ни слава, ни презренье
	полета ми не ще менът,
	аз мойто чисто вдъхновенье
	не го променям никой път
	нито с омраза, нито с злъчка
	(от тях отдавна бих умрял),
	не знам да пея по поръчка,
	по сметка не съм чувствувал.



	Пряпорец и гусла

	Борът


	Там, дето се види Балканът високи
	край дола тракийски, на южна страна,
	да пуща стремливо плещи си широки,
	величествен, страшен и прав кат стена:

	там, дето се дига на мрамор основи,
	сред хълми зелени, покрити с цветя,
	де всичко шумува, играй, песнослови:
	зефир, водопади, врабчета, листа —

	в туй весело място, рай земен прекрасен,
	издига се мълком със жълти стени
	скит древен и жален кат спомен безгласен
	в тез хубости нови на старите дни.

	Наокол е шумно. Но в тази ограда
	е глухо, безмълвно, всегдашен е сън,
	едвам се зачува дотук водопада,
	кой пеняст гръмливо бухти си навън.

	А в този скит спокоен, скит стар християнски,
	над черквица ниска със вехти светий
	се бор възвишава на ствол великански
	и върха си черни във облаци крий.

	Кат кедър вековен в Ливанска пустиня
	разперил е клони, потънал в мечти
	свещени и тайни. На стара светиня,
	на гробове неми той сянка държи.

	Монах белобради, старик стогодишни
	го помнят се толък, се толък голям,
	нито пък са чули от хора предишни
	кога му е корен забоден бил там.

	И може би тоя гигантин вековни
	на бившата сяйност свидетел да е
	и случки големи той още да помни,
	които в живота си дълги виде…

	И тъй той живей тук години безчетни
	със бури и хали в неспирна борба
	и мразове зимни, и пекове летни
	минуват безследно над горда глава.

	Но в тая му пора, де всяк се дивеше
	на негова хубост и височина,
	понеже и той сам от тоя свят беше,
	то общата участ, уви го стигна.

	В нощ тъмна и мрачна внезапно се чува
	от горски усои гръмовен, див глас
	и хала ужасна завя, залудува
	с нечувана ярост и гняв дотогаз.

	Долините жално ехтяха, пищяха,
	пищяха полята в бурлиавата нощ,
	Балкан се тресеше, горите ревяха…
	И всичко поваля стихийната мощ.

	Кат винаги борът сърдит, непокорен
	се бореше храбро с туй страшно духло
	и в тоз бой отчаен, изкъртен от корен,
	с шум грозен простира гигантско тело.

	Падна веч! И как е величествен, жален,
	прострян на земята столетния бор!
	До снощи той беше тъй горд и начален,
	чело му летеше към синий простор.

	Тогава утихна веявица люта,
	гиганта надменни кат с трепет срази
	и пълна от почит към жертва прочута
	та място отстъпи на скръб и сълзи.



	Сиромахкиня
	Балада


	Йоще зима не минува!
	Силен вятър вее с бяс,
	Малки Сечко зле върлува,
	камък пука се от мраз.
	В улиците запустели,
	лежат снегове дебели,
	всичко нямо и се крий,
	само вълк понявга вий.

	Там край село, без ограда
	малка къща се крепи,
	всред отколешна грамада
	всичко около й спи.
	Вътре майка е клетница
	и две мънички дечица,
	бледни, голи, в тъмен кът,
	тръпнат, охкат и мълчът!

	Три напрашени полици,
	ледни зидове кат мраз,
	две-три спукани паници,
	вехтък един коностас;
	една хурка без къделя,
	една скъсана постеля,
	де стояха плачешком —
	ето скудният им дом!

	Във огнище не блещука
	нито искрица огън;
	веч отколя, зла прилука,
	изгоря и сетний пън!
	А фъртуна мразовита
	вей из стряхата пробита
	и горките две деца
	бърчат бледи си челца…

	Студ и кърви!… Дяца мръзнат,
	ту във майка си се взрат,
	ту в огнището и зъзнат,
	ту от треската горят;
	от три дена не са ели,
	жив човек не са видели,
	късче хляб да им даде,
	а пък сняг се не яде.

	Хори милостиви веч не дават,
	че се не боят от грях
	ил че се и те лишават
	и са в нужда като тях.
	А пък зимата е тежка
	за неволята човешка,
	деца будни като в сън
	викат: „Мамо! Хляб! Огън!“

	Няма помощ, ни надежда,
	плаче майчино сърце
	и горчиво тя поглежда
	как простират й ръце!
	„Тежък грях ли съм поела,
	майка ли ме е проклела,
	та ми, боже, ти прати
	тия мъки, теготи?!

	Мъж ми Петър ме забрави,
	не се чува по светът,
	с тия дяца ме остави
	на ръце ми да измрът!
	Що да чиня, що да сторя?
	С какво да ги приговоря?
	Как да ги нахраня аз,
	да ги стопля в тоя мраз?

	Ох, да прося с блага вера
	милост в людските сърца,
	може би аз да намера
	хляб за моите деца,
	може йоще да са живи
	хора харни, милостиви:
	без тях господ грешни нас
	не би държал нито час!“

	Става клета сиротица,
	пред икона постоя.
	— Трайте, милички дечица! —
	и изскокна из врата.
	А веявицата снежна
	вън на пътя я присрещна
	и на бузи й смрази
	нейни жалостни сълзи.

	Вледенена тя се лута
	и измъчена от глад,
	една нова вратня бута,
	влиза у един богат…
	На сърце й премалява:
	първи път за хляб решава
	тя ръка да си простре —
	струва й се, че ще мре!

	— К’ва е тая просякиня? —
	стопан вика с гневен глас
	— Аз съм клета сиромахкиня
	и за помощ моля вас!
	— Бре! Какво ми тая дрънка?
	Изпъдете я навънка!
	Триста просяка на ден
	идат дрипави при мен.

	Полумъртва тя се връща,
	дома стига с голям труд.
	И заваря в свойта къща
	гладни дяца, плач и студ.
	В скръб полита кат несвясна
	и студено й тело
	пада в голото легло.

	Скоро нейний дух утихва.
	Тя поглежда в коностас
	и във него се усмихва
	матер божия тогаз…
	Чудо!… Ликът оживява,
	гледа, мърда, приближава.
	Но веднага с трясък, с звън
	изгърмя каляска вън.

	Слуша: хлопват се вратата!
	Тя се вярува едвам…
	— Боже мой! — викна клетата —
	Петър нейн влиза сам!
	Хубав, пременен, учуден…
	— Как! Такъв живот ли труден
	ти прекарваш — вика той. —
	О, страдалний ангел мой!

	И прегръщат се и двама
	с тайни сълзи и без глас:
	— Татко ви дойде си, мама,
	господ се смили за вас!
	Няма веке да търпите
	студ и гладни да стоите!
	И децата с вид благат
	фърлят се на бащин врат.

	— Кочияш! — извика Петър, —
	впрягай коне бързишком
	и да бягаме кат ветър
	къмто моя хубав дом!
	Бърже сядат в колесница,
	тя и Петър, и дечица
	и по снежний гладък път
	коне вихрено търчът.

	Тя се тихом опрощава
	с родни улици, село
	и едвам си наумява
	за предишното тегло.
	Тя съзира от колата
	злият стопан на вратата:
	— Не се сърдя — му каза, —
	аз честита съм сега.

	Коне бягат буйно, силно
	бичът пляска и плющи.
	Петър пита я умилно:
	— Още любиш ли ме ти? —
	А тя със сърце благатко,
	пълно от възторг голям,
	ту усмихва му се сладко,
	ту децата милва там.

	Зимний ден се веч преваля
	и небето се стъмни,
	а колата се търкаля
	йощ по снежни равнини.
	Но веднага, в полумрака,
	те зърнаха през гъстака
	хубав дом и светлина
	и колата там стигна.

	И слугите свойте гости
	ги посрещнаха завчас
	и със думи благи, прости
	поздравиха ги тогаз…
	В топла стая вси влезнаха,
	до огнището седнаха…
	Сладко! Мрак и студ навън,
	вътре буен грей огън!

	Веч вечерята, готова,
	чака да я почетат,
	на трапеза орехова
	топли ястия стоят.
	Сладко майката благата
	за вечерята богата
	кани чеда, кани мъж…
	Но… се буди изведнъж!

	Види старата си къща
	и във нея студ и мрак,
	и неволята е съща,
	и децата гладни пак.
	Тя се страшно разтреперва
	и не смее да поверва!
	Леден я побива пот…
	Гасне нейния живот…

	Ден минува, друг настава,
	буря по небето вий,
	а жената нито шава,
	нито яде, нито пий,
	и децата все си пискат,
	от майка си хлебец искат,
	а тя с цъклени очи
	гледа страшно и мълчи.

	Подир два дни пред носило
	с бързи крачки ходи поп,
	във ръка държи кадило,
	пее песнята за гроб.
	А след бедната клетница
	плачат мънички дечица
	и гласът им, леден веч,
	вятър носи надалеч.



	Новонагласената гусла


	Ази до тоз ден младост минувах
	в песни любовни, тихи, безгрижни,
	с гусла в ръката радост бълнувах,
	без да усещам ядове скришни.

	Ази възпявах всичко, що кити
	горе небето, долу земята,
	слънцето, йоще месец, звездите,
	златното утро, птички, цветята.

	Ази възпявах мойте надежди,
	мойте желанья, лудешки, мили,
	черните очи, витите вежди,
	що са нас млади сявга пленили.

	Ази възпявах наште полени,
	земля ни родна, с хубост покрита,
	и тез балкани чудни, зелени,
	що за окото нямат насита.

	Пеях пренесен! О, заслепленье!
	Фалех цветята, славех живота…
	А не поглеждах как окол мене
	моите братя влачат хомота!

	Но каква полза-питам се веке, —
	ако възтокът бил румен, ален?
	Дали тегла ни по щът са леки
	и живота ни по-малко жален?

	Що ни нас радва, ако земя ни
	била прекрасна, райска природа,
	кога я тъпчат диви тирани,
	когато в нея няма свобода?

	Ако са мили птичите песни —
	наште въздишки по са горчиви,
	да онемеят струни несвесни…
	Да опустеят песни лъжливи!

	Моите песни кой ще разбира?
	Те не услаждат клети робове.
	Ох, не, не мога весел да свира
	тамо, където дрънчат окови!

	И тъй душа ми, кат се побуни,
	гуслата грабвам, струните скъсвам,
	па я нагласям с по-нови струни
	и с мойте сълзи аз ги поръсвам.

	Техний глас веке ще е печален
	като печалний ек на горите,
	като на Янтра писъка жален
	и като стонът на букаите.

	Този глас, който на плач прилича,
	вредом ще отзив намира:
	тоз, който пъшка ще го разбира,
	тоз, който плаче, ще го обича.

	Вече въставам върху тирана!
	Този в мен скритий пламен небесни,
	който заглъхнал до днес остана,
	трябва най-после навън да блесне.

	Доста съм веке бивал удушен!
	Доста страх подъл, мисли безплодни!
	Днес на дългът си аз съм послушен:
	ази ще пея песни свободни.



	Отмъстител


	Снаха

	Послушай, мале, чуй моля
	да кажа мойта неволя —
	що тегля ази, горкана,
	от мойто либе Стояна.

	Соса ми веке да тая,
	пред людски хора да лъжа:
	от страх ме, мамо, не сдържа,
	какво да сторя не зная!

	Два дена той е при мене,
	недели после се губи…
	Не знам къде се той дене…
	Ах, той ме, мале, не люби.

	Сега е третя година
	от нашто пусто венчило,
	а мойта младост премина
	в такова, мале, теглило!

	Когато вечер се смръкне,
	с незнайни хора се сряща…
	Не знам кога си дохажда,
	нито кога си дохажда,
	нито кога ще да тръгне…

	Той нищо ми не казува…
	Ханджар завтъкне, пищови,
	в чело ме мълком цалува,
	па бяга в тъмни долове.

	Ох, страх ме й, мамо, да кажа —
	от злото господ да пази —
	той често нощем донася
	глави със дълги чумбази!

	Свекърва

	Недей се, булка, страхува,
	от тебе няма да крия —
	лъжата веке не струва:
	ти водиш лют харамия!

	Стоян си, булка, живее
	с хайдушка върла дружина;
	той кръв безгрешна не лее —
	недей го, снахо, проклина.

	Аз имах йоще три чеда,
	те бяха кротки душици,
	работни като говеда,
	незлобни като овчици.

	Но мойта къща заглъхна
	и трите млади умряха:
	един в тъмница издъхна,
	а двата турци заклаха.

	Стоян ми господ остави
	утеха в мойте неволи.
	Той клетва страшна направи
	душмани наши да коли!

	Затуй нам, булка, той носи
	глави с чумбази във къщи.
	Недей се, булка, оплаква,
	либи го повече, дъщи.



	Волентиринът

	Волентиринът — Дончо Йовев, млад и разпален момък от Сопот. Той забягна в Херцеговина на 1875 г. и зе участие във въстанието по Любобратича.

	Чедото си, клета, жено,
		не кълни го веч,
	че то младо и зелено
		бега надалеч,

	надалеч в Херцеговина
		слава да сдобий
	и в бунтовната дружина
		с турци да се бий.

	Ти наричаш пребледняла,
		пълна с тегота:
	— Ох, затуй ли съм раждала
		чедо на света?

	Зарад туй ли съм кърмила
		моето дете
	и любила, и пазила
		то да порасте,

	та когато да ми вдъхне
		радост на сърце,
	та кат пиле да изфръкне
		из мойте ръце:

	да го мисля и да плача
		и срам да бера,
	тежки ядове да влача,
		от жал да умра!

	Майко, знам, че те прободе
		много остър клин.
	Кой знае жив дали ще доде
		милия ти син!

	Не съди го, майко горка,
		нито го кълни,
	че оставя без подпорка
		твойте старини.

	Че сърцето му от жалост
		веке не търпя,
	че кръвта му млада с ярост
		за бой закипя;

	че не щя веч като нази
		в робство да живей
	и до века да го гази
		турчина злодей!

	И ако те вест попари
		от страшния бой,
	че синът ти се удари,
		че паднал е той,

	като майка поплачи си,
		сълзи порони,
	но честта благослови си,
		а я не кълни.

	И пред бога с думи чисти
		молитва стори,
	повеч майки с чеда исти
		той да надари!


	Пряпорец


	Ой, горо красна, горо зелена!
	Цяла гора е развеселена!
	Славеи вече в гъсти букаци
	с песни очакват млади юнаци

	Братя ми лъскат тънки си пушки,
	като припяват песни хайдушки…
	Славний ден близко веке остана,
	в който щъ тръгна с них на Балкана.

	Не тъжи вече, о, либе мое,
	знай, че сърце ми сявга е твое!
	Ази те любя, но ще се бия,
	че мойта кръв е на България.

	Но дор не сме, ах, ний разделени,
	що ще направиш, либе, за мене?
	Какъв дар красен би ми стъкмила,
	за да ми бъдеш йоще по-мила?

	Приготви китка, дето не вене,
	други дар някой по-скъп за мене:
	пряпорец хубав, шит със коприна,
	аз да го нося в мойта дружина.

	Уший на него лев един славен —
	в зелено поле да е изправен,
	той да напомня стари години,
	когато водел на бой деди ни.

	Гъста му грива нек се развява,
	неговий поглед плам да издава,
	нека му зеят челюсти гневни,
	като че иска за бой да ревне.

	И над глава му тури тогази
	тез думи златни: „Бог е със нази!“ —
	в боя на момци сърце да дава,
	аз ще го вдигам да се развява!



	Панагюрските въстаници


	Боят настава, тупат сърца ни,
	ето ги близо наште душмани.
	Кураж, дружина вярна, сговорна.
	Ний не сме веке рая покорна!

	Нека с тоз удар врага да смажем,
	нека му гордо, братя, докажем,
	че сме строшили мръсни окови,
	че сме свободни, а не робове.

	Гледайте в този пряпорец красен,
	лева как тича волен, ужасен!
	Левове всички днес се явете
	люти и страшни за враговете!

	Кого ли плашат турци злокобни?
	Нихната ярост, удари злобни
	ще се разбият нищожни, слаби,
	в нашата правда, в нашите саби!

	Ний за живота нямаме жалост,
	но да не умрем, братя, на халос —
	нека се мъчим колкото можем
	повеч душмани мъртви да сложим!

	Ако пък паднем в битката славно,
	то в България ще незабавно
	нови юнаци пак да въстанат
	и вместо нази бой ще зафанат!

	Нека мрем, както нявга сме мрели,
	да живейм волни как сме живели!
	Кураж, другари! Бог ще ни брани!
	Смърт на вековни, черни тирани!


	Свобода или смърт


	На край, теглото наше до върха си пристигна
	и ножът агарянский до кокала опре,
	и цял народ отчаян си знамето издигна
	оковите да счупи ил храбро да измре.

	Почна се битка люта и черна кръв затече,
	между тиран и робът зафана се борба,
	омраза петвековна избухна страшно вече,
	вулканът с гръм и с лава внезапно закипя!

	Полмесеца и кръста ужасно се сблъскаха,
	Балканът разтреперан начена да гърми…
	И българските гърди по-силно затуптяха,
	и българското име екна по вси страни.

	О, храбри панагюрци! О, синове достойни,
	във вази е кипяла Асеневата кръв,
	вий първи меч дигнахте и пряпорците бойни
	и пуснахте на воля Шишмановия лъв!

	Задрънкай, гусло моя, гърмете вие, струни,
	и звукове по-мили издайте тоя час,
	че духове велики имало помежду ни,
	че бъдеще светливо имало и за нас.

	Но върлий азиатец, обзет от ярост дива,
	великата идея да я зарине в гроб,
	сече, гори и роби, обесва и убива —
	по-скоро да помаже въстаналия роб.

	И цялата Европа да спази мир злокобен,
	съзира хладнокръвно как падаме и мрем
	и не простира ръце на наш народ поробен
	да го избави веке от срамният ярем.

	И казва, като мисли за плячка само тлъста:
	„Хасан е нам потребен, нам требува мирът!“
	И гледа как полмесец безчести, тъпче кръста
	и милиони души как в робство пищът!

	Но племето славянско, във мъките калено,
	омръзна му да тегли туй иго на светът
	и бори се юнашки… на бога уверено
	и гръмогласно вика: „Свобода или смърт!“


	„Радецки“



	Toi, Liberte, que je chante et que j’adore,
	Dirige mon navire sur cette onde…
	Lebrun


	Тих бял Дунав се вълнува,
		весело шуми
	и „Радецки“ гордо плува
		над златни вълни.

	Но кога се там съзирва
		Козлодуйский бряг,
	в парахода рог изсвирва,
		развя се байряк.

	Млади български юнаци
		явяват се там,
	на чела им левски знаци,
		в очите им плам.

	Горд отпреде им застана
		младият им вожд —
	па каза на капитана
		с гол в ръката нож:

	— Аз съм български войвода,
		момци ми са тез,
	ний летиме за свобода
		кръв да лейме днес.

	Ний летим на България
		помощ да дадем
	и от тежка тирания
		да я отървем.

	Парахода остави ни
		и по начин благ,
	та дружината да мине
		на родния бряг.

	Капитана — немец същи —
		отказва — тогаз
	Ботев люто се намръщи,
		вика с бурен глас:

	— Туй го искам, не се моля:
		всички сте във плян.
	Тук се гледа мойта воля,
		аз съм капитан!

	Чуй, там днеска мре народа
		в бой с ужасен враг!
	Карай бързо парахода
		на българский бряг!

	И гласа му става страшен
		при тия слова,
	немец бледен и уплашен
		преклони глава.

	Бърже парахода плува
		към желаний край,
	Дунавът се по вълнува,
		весело играй.

	Много време се измина
		как не бе носил
	храбра българска дружина —
		твар за него мил.

	А дружината запява
		песен зарад бой
	и байряка се развява
		гордо с лева свой.

	Парахода веч наваля
		на милия бряг,
	Ботев шапката си сваля,
		че говори пак:

	— Хайде, братя, излезнете,
		тука ще се спрем
	и земята цалунете,
		дето ще да мрем!

	И от радост упоени
		пред левския стяг
	всички падат на колени
		на светия бряг.

	— Братя! — вика им войвода
		със гърмовен глас. —
	Скоро радостно народа
		ще посрещне нас!

	Скоро с гръм ще поздравиме
		Стара планина,
	кървав бой ще заловиме
		с турски племена!

	Ний във битки не сме вещи,
		малко сме на брой,
	но сърца ни са горещи —
		гладни сме за бой!

	Скоро турчин ще изпита
		грозната ни мощ:
	правдата е нам защита,
		левът ни е вожд!

	И по цяла околия
		глас екна съгрян:
	„Да живее България,
		смърт на зли тиран!“



	Де е България?


	Питат ли ме де зората
	ме й огряла първи път,
	питат ли ме де й земята,
	що най-любя на светът.

	Тамо, аз ще отговоря,
	де се белий Дунав лей,
	де от изток Черно море
	се бунтува и светлей;

	тамо, де се възвишава
	горда Стара планина,
	де Марица тихо шава
	из тракийска равнина,

	там, де Вардар през полята
	мътен лей се и шуми,
	де на Рила грей главата
	и при Охридски вълни.

	Там, де днес е зла неволя,
	де народа й мъченик,
	дето плачат и се молят
	се на същият язик.

	Там роден съм! Там деди ми
	днес почиват под земля,
	там гърмяло тяхно име
	в мир и в бранните поля.

	До чукарите Карпатски
	е стигнала тяхна власт
	и стените Цариградски
	треперали са тогаз.

	Вижте Търново, Преслава —
	тие жални съсипни:
	на преминалата слава
	паметници са они!

	Българио, драга, мила,
	земля пълна с добрини,
	земля, що си ме кърмила,
	моят поклон приемни!

	Любя твоите балкани,
	твойте реки и гори,
	твойте весели поляни,
	де бог всичко наспори;

	твойте мъки и страданья,
	твойта славна старина,
	твойте възпоминанья,
	твойта светла бъднина.

	Дето ази и да трая —
	за теб мисля и горя,
	в теб родих се и желая
	в теб свободен да умра.



	Мамино чедо


	Страшлив Дойчин се показал,
	присмяла му се дружина,
	Дойчину жалба паднало,
	та свойта майка проклина:

	„От бога, мамо, да найдеш,
	задето мен си родила,
	кат пусто сърце плашливо
	в гърди ми ти си турила!

	Във люлка йоще — умът ми
	с плашила, с мечки… пълн беше
	и мойто сърце незлобно
	със страх го, майко, поеше.

	Когато аз се разплаквах,
	синът ти сплашен да биде,
	безумно ти му крещеше:
	«Мълчи! Че турчинът иде!»

	Снага си мъжка аз имам
	и младост йоще, и сила;
	но с сърце, мамо, юнашко
	защо не си ме дарила?!“



	Пътник и Витош планина



	Заплакала е гората,
	гората и планината.
	Нар. песен


	Пътник

	Витошо мила, горо зелена,
	що ми си, горо, тъй нажалена? —
	Дали си нямаш млади овчари?
	Дали те, горо, слана попари?

	Думай, какво те, горо, докачи?
	Моето сърце би те разбрало,
	то е готово с тебе да плаче,
	то е от милост сявга тупало.

	В туй равно поле цветове има,
	всичко е драго и миловидно,
	само теб, горо, жал те превзима,
	мрачно е твойто чело гранитно.

	Що си тъй няма и запустяла?
	Твоите орли, орли крилати,
	де са бегали?… Ази те жала,
	твоята гордост ще ли се врати?

	Над теб се вият облаци тъмни,
	но са заспали твоите бури…
	Що ги не пуснеш поле да гръмне,
	нихната ярост все да катури?

	Мило е мене, горо ле славна,
	да те послушам кат, зареваваш,
	да те погледам, като си гнявна —
	бодрост и мене ти тогаз даваш!

	Витоша

	Мило ми чедо, недей ме пита
	що не сьм буйна, буйна, сърдита:
	ази до днеска за какво жала,
	никому йоще не съм казала.

	Море широко не се прегазва,
	небе високо изгледа няма,
	тъй мойта жалост не се изказва
	с думи горчиви, с буря голяма!

	Кешки да бях аз ниска могила,
	да не съм Витош, Витош висока,
	кешки да бях се поле сторила,
	или пък яма тъмна, дълбока!

	Ази ли само днес съм остала
	всичко да гледам тука отгоре?
	Ази ли само трябва да жала,
	аз ли да снасям людското горе?

	Колчем към поле поглед ми слезне,
	вредом изглеждам мрак и неволи,
	дяца — сираци, мене любезни,
	скитат се тамо гладни и голи.

	Оле, съдба им пуста, проклета
	делба най-лоша тям отделила:
	те са оскудни в златни полета,
	там за тях никнат само теглила!

	Участ по-светла, ах, те не рачат,
	с татул отровен са напоени
	и не въздишат и нито плачат,
	че са нещастни, че са презрени!

	Бащиний спомен, име народно
	тяхното сърце веке не люби:
	роби да бъдат тям е угодно,
	гордост човешка в тях се изгуби!

	Мене ме викат Витоша стара,
	минала слава тук съм гледа`ла…
	Много е тежко, фащай ми вяра,
	мога ли днеска аз да не жала?


	I

	Питаш ме, мамо, що аз тъгувам,
	що мойта младост в жалби минувам?
	Дали за злато много жалея,
	дали за либе ази копнея
	или ме болест държи невярна,
	та ми лицето така повяна?

	II

	Като ме питаш, право да кажа:
	тежко имане, мамо, не тража.
	Нито за либе ази копнея,
	нито от скрита болест линея,
	най ми е жално, майчице мила,
	братя кат гледам в тия теглила!

	III

	Ако с другари млади, несвесни
	фащам да пея весели песни,
	мисъл ме тежка завчас намира
	и радостта ми гасне, умира.
	Ази си казвам: „Ох, защо пейме?
	Днеска е време сълзи да лейме!“

	IV

	Ако съгледам младо девойче
	или невяста с гърлести очи,
	ази си спомням мойте сестрици,
	що ги цалуват мръсни убийци!
	И като тъжно със глава климам,
	ази въздишам, люто проклинам.

	V

	Ако се нощем сладко отпущам,
	стреснат, уплашен пак се събуждам.
	Чувам, че плачат братя клетници,
	като се в турски мъчат тъмници,
	и кат не мога да ги избава,
	ведно с тях и аз плача тогава.

	VI

	Как да не плача? Те ми са братя!
	Нали в едни сме расли обятья?
	Нали една кръв лей се у нази?
	Техните мъки сещам и ази,
	техните болки болят и мене,
	с тяхното сърце и мойто стене!

	VII

	Само когато би се случило
	ази да срещна с мъртвец носило,
	някаква лекост, мамо, усящам…
	И аз му шъпна, па го изпращам:
	„Иди, о брате, иди в небето!
	Мир на туй няма място проклето!“

	VIII

	Мамо! Когато мой час удари
	и преди тебе смъртта ме свари,
	и на ръце ти бледен изстина,
	недей да плачеш… недей проклина!
	И вий, другари, и вий недейте,
	че ви оставям сълзи да лейте!

	IX

	Но кат за мене камбан заблъска,
	нека гласът му драгост да пръска;
	нека ви се чини не зов към гробът,
	но звън за воля, за радостчица;
	звън от окови, що фърля робът,
	като оставя тъмна тъмница!


	На една майка селянка


	Мари, невясто, гиздава, мила,
	що си любовни очи вперила
	в твоето чедо — рожба едничка?
	Що го по руса галиш косичка?
	Що се усмихваш нему в лицето?
	Що го цалуваш ти по челцето?
	Що му ти шепнеш тихо, безгласно,
	като го стискаш до гърди страстно?

	Ох, дали мислиш ти, майко млада,
	ох, дали мислиш с тайна услада,
	че ще да видиш мила си сина
	да цъфти весел, като в градина?
	Че ще да расне и да порасне,
	че ще да бъдат дните му красни?
	Дали се нему много надееш,
	дали се вече тайно гордееш,
	чедо честито че си родила,
	та си се в него толкоз упила?

	Лъжеш се, майко, хубава, мила,
	лъже се твойта любов гореща,
	тя радост само мисли, усеща;
	празни са твойте мили надежди!
	Щат да се свият тез малки вежди,
	ще се набърчи туй чело ясно,
	ще погрознее туй лице красно,
	що го цалуваш толкова сладко.
	Ох, зарад твойто чедо благатко,
	няма тъй много да се замине,
	щат да настанат мъчни години,
	мъчни години, зло ядовито!
	Няма да бъде то по-честито
	от свойте братя клети, злочести!
	(Лоши са, майко, моите вести!)
	Още когато си го раждала,
	зла самодива там е стояла;
	още отсега да се насити,
	е твоето мляко суче тъгите!

	Не му се радвай, млада невесто,
	ти си родила дете злочесто!
	О, плачи горко, сълзи проливай,
	с тях го прохлаждай, с тях го умивай,
	както росата е за полето,
	тъй са сълзите зарад детето,
	зарад детето, що са обрекли
	още отрано горко да тегли…
	Те щат му дават мощ да израсне,
	те щат го пазят да не угасне.
	В тях ще намери бодрост и сила,
	за да пренася своите теглила.
	Нека да знае то как се плаче,
	че що несносен живот да влачи!

	Кога го люшкаш, за да задреме,
	ил кат го друскаш в твойте колене,
	не му пей песни детски, сънливи,
	нито пък песни драги, скокливи!…

	………………………………Млада невясто!
	Ако да бях аз на твойто място,
	щях да му пея песни, които
	правят сърцето като убито,
	с? да се стряска и да бълнува!
	Пей му тез песни, що споменуват
	кървави ризи, гноени рани,
	майчини клетви, тъмни зандани;
	пей му ти песни, дето се слишат,
	души страдални като въздишат,
	дълги синджири, клети сираци,
	черни робини, болни юнаци,
	сълзи сирмашки, тежко теглило,
	черна гария, черно чернило;
	нека тез думи, страшни, тъжовни,
	кога порасне, пак да ги повни;
	нека му сявга на уши екнът;
	нека му вечно на душа тегнът,
	нека да знае, че ще наследи
	туй, що деди му са отнапреди
	тука теглили, тука патили,
	че са на бога много сгрешили.
	Нека познава мъки човешки,
	нека да сеща ядове тежки,
	нека да пъшка и да проклина
	божия казън, тежка судбина!

	Ох, привикни го, млада невесто,
	то да разбира, че е злочесто!

	………………………………………………

	Често му казвай и му повтаряй,
	че то ще трябва ниско да лази,
	да люби тоя, който го мрази,
	че ще работи, оре, копае,
	а пък облага не ще познае,
	че със потът си други ще храни,
	а цяр да нямат негови рани,
	че ще да трае се във неволи
	и че меса му се щат са голи,
	че няма друго що то да чини,
	освен да моли, плаче и гине!
	Че ще да бъде тръст нехелита,
	що я всяк тъпче, чупи и рита,
	българин, който нищо не важе
	и като червей всяк ще го маже;
	тор, който храни, питай нивята,
	а всяк го плюе, тъпче с краката!
	…………………………………………………
	…………………………………………………
	То роб ще бъде!… Плачи, невесто!
	Ти си родила дете злочесто!…


	Завет


	Аз, синко мили, умирам,
	смъртта си близо съзирам.
	Чуй мойта воля, додето
	ми йоще бие сърцето.

	Не чакай, синко Иване,
	след мен да найдеш имане,
	да поменуваш баща си:
	ти знайш, че бяхме сирмаси.

	Не ти оставям дворове,
	ни стадо сиви волове,
	ни вдън ковчега паници
	с пиндари, йоще с жълтици;

	ни пълен житник със жито,
	ни в изба буре честито,
	да пиеш и поменуваш —
	благатък ти да добруваш.

	Но аз ти, синко, оставям,
	в наследство тебе дарявам
	таз само къща прогнила
	и мойте пусти теглила.

	И мойте мьки клетнишки,
	и мойте сълзи, въздишки —
	и твойта душа нек пати
	туй, що изтегли баща ти!

	Едно ти само не давам
	и него не ти прощавам:
	в тегло кат мене примирай —
	но роб кат мен не умирай!



	На приятелите ми Г. и А.


	Приятели безценни
	изпратих днеска аз
	и с чувства възхищенни
	казах им „добър час!“

	Идете живи, здрави
	там, дето чакат вас,
	но знайте, че сега ви
	по-много любя аз.

	Но не че без преструвка
	стискахте ми ръце,
	че жежката цалувка
	ви беше от сърце;

	нито че с вас отдавна
	аз бил съм разделен —
	та с тази радост явна
	срещнах ви този ден.

	За друга аз причина
	възлюбих ви така:
	у вас найдох, дружина,
	по-доблестни сърца.

	Видях, че в ваште жили
	кипеше горда кръв,
	че бяхме се сближили
	неволно с тайна връв.

	Идея благородна
	бе общата ни страст
	и за борба свободна
	горяхме в същий час.

	Честит да е случаят,
	в кой нашите сърца
	така да се узнаят
	можиха с две словца!

	Че буйно те живяли
	в притворният си сън,
	че тайно в них горял е
	един и същ огън!


	Дедите наши злочести


	Дедите наши злочести
	живот злочестен живеха
	и без да имат утеха,
	в неволя крайна умреха
	дедите наши злочести.

	На свойте внуци, потомци
	оставят зла проклетия,
	в наследство — тежка робия,
	за радост — зла сюрмашия —
	на свойте внуци, потомци.

	Не бива, братя, не бива
	да хулим тяхното име,
	че днеска в робство стоиме,
	виновни тях да броиме —
	не бива, братя, не бива!

	Пет века веке ще станат,
	как врагове ни плениха,
	окови, що ни туриха,
	веч от ръждата изгниха…
	Пет века веке ще станат.

	Дошло е време, дошло е
	да счупим стари окови,
	да дигнем остри ножови
	въз турци хищни, сурови.
	Дошло е време, дошло е!


	На пушката ми


	Ой, пушко, пушко сестрице,
	ти моя радост голяма,
	настава време, настава
	аз тебе да те нарамя.

	Нарамя и да отида
	в балканска хладна долина,
	та с тебе да се пофаля
	пред мойта вярна дружина.

	Дали не ще се делиме,
	каквото и да ни свари,
	дали ще сявга да бъдем
	със тебе, пушко, другари?

	Ил скоро ази ще падна,
	а ти у врага ще минеш
	и в гърди братски, юнашки,
	ах, люти рани ще чиниш?

	Но щото и да се случи,
	кьлна те в майчино име,
	в неволя, в лошаво време
	ти вярна, пушко, бъди ми.

	Затуй, когато се срещнем
	със наште върли душмани,
	въз тях ти пискай и пръскай
	огън, куршуми и рани!

	По два, по трима пронизвай
	и смърт им люта изпращай,
	тогаз без жалба, без милост
	душа си богу преда ща.


	На Гергьовден



	(На невъстаналий град К.)



	И го пиет оно благо вино,
	благо вино со люта отрува
	Нар. песен


	Дойде Гергьовден, а християни
	по стар обичай колат курбани,
	всякой се радва честит и ясен,
	че е дочакал такъв ден красен.

	По трева мека черги послани
	и по них гозби слагат избрани:
	ягнета мазни кат позлатени,
	бъклици тежки с вино налени.

	Редом попове с патрахил ходат,
	тлъстите плешки набожно сбират,
	тъпани блъскат, свирците свират,
	весел пирува тамо народът.

	„Налейте! — викат, — дайте да пинем,
	светаго Гьоргя с радост да минем,
	трезни да бъдем каква облага?
	С винце тъгата по-скоро бяга.

	Да даде господ и догодина
	пак да сме сбрани тука дружина!“
	Ядат и пият мъже, невести…
	Здравици стават йоще по-чести!

	Пийте да пийме, роби заспали,
	цяла година туй сме чакали!
	Нашите грижи нека разсейме,
	с вино ядът си ний да залейме.

	Не щем да знайме що бяхме вчера,
	нито за утре имаме вера;
	пийте, па ако зло ни нагази —
	други да мислат заради нази!

	С многото мисъл нищо не стая;
	в трудове, в мъки утре ще капнем.
	Щото попийнем, щото похапнем,
	полза най-после то ни остая.

	Чуйте ли тамо що се случава?
	Този вик силен, дет се раздава?
	Знайте ли вие кой ден настана?…
	Напусто викам, сган неразбрана!

	В вашите гърди сърца се крият,
	дето от завист и от страх бият…
	Дрямка мори ги, вино бълнуват,
	чувства по-горди тях не вълнуват!

	Днес е Гергьовден! Дайте да пийме!
	Сили душевни в нас да убийме:
	тъй се теглата леки представят,
	тъй се по-лесно клетви забравят!


	Сиркеджи-скелеси


	(При тръгването на турската войска за България)

	Гръмко музиката води
	азиатската войска,
	тя в България отходи,
	за да стъпче волността.

	Лихо байрак обезславен
	върху нея се ветрей
	и народ от страх удавен
	той не може да съгрей.

	Полкове нищожни, гнили,
	бягайте, вървете там,
	на балканските могили
	гробът е отворен вам!

	Там ви чакат не робове,
	що се молят и боят,
	а юнаци се готови
	за отечество да мрът!

	……………………………
	……………………………


	Мисли върху една картина


	(Представляюща вързани въстаници)

	О, братя, усещам скръбта ви!
	От път премаляха крака ви,
	въжето притиска ваш врат.
	Ръце ви са в гривни железни,
	псувни, бой и удари бесни
	се сипат над вас като град!

	„О, милост!“, вий викате жално
	и клюмате чело страдателно;
	но вашият жалостен глас
	сърпа не смекчава кръвнишки
	и вашите мъчни въздишки
	по дразнат черкезкият бяс.

	Но кой е тоз млад между вази,
	кой гордо мълчание пази?
	На негово бледо чело
	не виждаш ни сянка сумненье,
	той снася със хладно презренье
	вериги и труд, и тегло!

	А — стареца с туй лице строго,
	кой удари приима най-много?
	Той носи най-тежкият кръст!
	Как он ви горчиво поглежда
	и бодър, и пълен с надежда
	небето ви сочи със пръст,

	Но ваште мъчители злобни
	ви блъскат и с думи злокобни
	„гявури! — крещят ви — напред!“
	— О, милост, о, малко почивка!
	— Бесилка!! гявури! Бесилка! —
	И удари нови безчет!

	О, братя! Търпете, търпете!
	Във мъки си бодрост черпете;
	България цяла кат вас
	под тежкото иго примира
	и напусто ръце простира…
	Търпете до сетният час!


	Амнистия за българите


	Най-подиря се смилява
	падишаха и със глас
	триумфален проглашава
	днес амнистия за нас!

	„Пълна прошка аз ви давам,
	казва благий падишах,
	чада пак ви назовавам
	и забравям ваший грях!

	Всички, казвам, сте простени
	освен тия между вас,
	що във свойто заблужденье
	нож дигаха срещу нас.

	Раи верни пак станете,
	забравете моя гнет,
	с мюсюлманите бъдете
	същи братя занапред!“

	Прошк!! С нази се ругае
	йоще този турчин груб!
	Тъй си ситий звяр играе
	с окървавения труп!

	Крокодилът заридава
	с кръвожадният си плач
	и ехидната гнуснава
	е на раната ни врач!

	Прошка! Прошка! От султана!
	А кога ще да прости?
	Сърце здраво не остана
	и света се запусти!

	След като пусна във нази
	от убийци бясна сган
	и в потоци кръв нагази,
	и разплака стар Балкан;

	след като изби й изроби,
	сече, кла, беси, гори
	и дор в женските утроби
	той децата умори!

	Прошка!… Своите обятья
	ад разгръща ни, о, вест!
	Дума ни да бъдем братя
	със убийците си днес!

	Да забравим той ни кани,
	че в сърца ни е пробол,
	и дълбоките си рани,
	и голямата си бол;

	да забравим той ни казва,
	че сме мъченици ний
	и че в същата ни пазва
	лютата змия се крий;

	да забравим ни съветва
	наште мъки, наший кръст!
	И народната си клетва,
	и свещената си мъст!


	Абдул Хамид


	Из Стамбул града гръм се разнася:
	един цар пада, други нагласят,
	нов султан днеска турчин посреща,
	по-нов мъчител робът съглежда.

	Чуйте, Хамидът султан ще биде!
	Той ще към щастие нази да води;
	след полуделий, идиот иде,
	а подир него бесен ще доде!

	Славна епоха!! Пак ред настана
	свят да се лъже с думи притворни,
	пак ще се дават нови реформи,
	доде изсъхне кръвта проляна!

	(Веч си представям как пред Хамида
	консули чужди шапки ще снемат
	и свойто царство ази веч вида
	как го управя вътре в харемът.)

	Гърмят топове! Турци празнуват,
	тъпани, радост, илюминаций,
	зилове зънкат в турски конаци,
	сечове нови пак се бълнуват.

	Варвари, хайде, викайте, пейте,
	царя славете, буйно шумейте,
	страшните клетви да се не чуват
	на тез, що в адски мъки робуват!


	Скитнишки песни

	Моите песни


	На горска чубрика и здравец весел
	тез песни нови, знам, ще да миришат;
	с планински дъх и лъх съм ги размесил,
	затуй на диво и на прясно дишат.

	В тях няма диря от отровни грижи,
	ни спомен от тревоги недостойни:
	пред планинските мислени са хижи,
	при ека сладки на звънците пойни.

	Да, има нотки в тях печални, скръбни;
	но скръб в стихията световна влазя!
	Тя дебне и в горите непристъпни,
	в небето, кат тамянен дъх, възлазя…

	Фръкнете, песни мои, и пръснете
	дъх свеж в душите болни ил корави,
	на врагове, приятели кажете:
	„Поклон, от планината много здраве!“


	В Малата планина


	За очите — красни, дивни гледки,
	за душата — шир, възторзи живи,
	за поета — вдъхновенья редки
	имате, чукари горделиви.

	Хубави сте! За сърце наслада —
	вред, де поглед падне, де крак стъпи;
	спорни с сенки, с извори, с отрада —
	само за орача вий сте скъпи.

	За браздица нямате вий место,
	труд упорен ялов тук остая,
	глад и нужди вам са гости често:
	нищета — сред пазвите на рая!

	И човекът, дрипав, твар нещастна,
	роб на мъки и на мрак вековни,
	туря пятно в таз картина красна,
	фърля скръб в предела тоз чаровни!



	Гълъбинка


	I

	Сред Балкана глухи — смях звънливи
	проехтя от урвата скалиста,
	де кози лепяха се дръгливи.
	Боса пастирка с коса златиста

	там се смейше, дрипава и волна.
	Чедо грубо на пустиня дива —
	тя цъфтеше, весела, доволна,
	кат сур здравец, като птичка жива.

	Приближих, продумах й. Веднага
	тя фукна, бега — сърненце младо
	сплашено. „Кому се смееш, драга?“
	„Теб се смеем. Що тук дириш, дядо?“

	И смеха й се носи на талази
	в самотийте глухи… Права тя е:
	пръв път скитник градски тука лази
	по скалите родни и блуждае…

	Спря, па пак засмя се от скалата,
	де като орел заста саминка.
	„Как те викат?“ — креснах на момата.
	Тя извика гръмко: „Гълъбинка!“

	II

	„Гълъбинка!“ Смях звънлив и радост!
	О природо, скъпа тук и скудна,
	ти разкошно лейш безгрижност, младост
	в бедна хижа и в гора безлюдна.

	Този смях свободни, смях фъркати —
	чужд в той на нашто тъжно време,
	чужд на шумни улици, палати —
	не го знай отдавна и сърце ми.

	И кат слушах екота му волни,
	сякаш чувах: „О, вий, хора лихи,
	вий, души тревожни, нервни болни —
	за вас няма място в тоз свят тихи!“


	Планината пуста


	Легенди тайни няма в твойте
	пустини диви, глух Балкан!
	Не дремат спомени в усойте
	за стари дни, за слава, бран.

	Без повест дъбите вековни
	стърчат над Искъра дремлив,
	историй, подвиги чутовни
	не шъпне стона му сънлив.

	Напусто в тихите шумаци
	се вслушвам — вила да запей,
	не чакам в тъмните букаци
	русалка да се забелей.

	И никой розов блян за моя
	дух жаден няма в тез места
	и всичката поезья твоя
	е в твойта дива красота.


	От дол в дол…


	От дол във дол, от връх на връх
	вървим цял ден — и те край немат.
	В дълбок покой, в вековен глъх
	безлюдните пустини дремат.

	И се назад, и се далек
	остая живий свят зад нази
	и отчужден от моя век,
	усещам се във друг мир ази.

	Мир първобитен, неначет
	от злото — гений на страданье,
	кога бог викнал на тоз свет:
	„Живей в блаженство… и в незнанье!“



	Изгнаници


	Във пустинята безгласна
	кат се скитах аз веднъжка,
	в пещера една ужасна
	чух, че нещо стене, пъшка.

	Правда, Истина и Честност
	там, видях, запрени бяха,
	в мрак дълбок, във неизвестност
	кротките сестри скърбяха!

	Някой мрачен Дух в скалите
	оковал ги бе отколя…
	Аз разбих им букаите,
	пуснах бедните на воля.

	И подзех си пътя трудни.
	След три дена в пущинакът,
	в тия планини безлюдни,
	аз видях ги — още чакат!

	„Що се в град не приберете,
	да живейте в мир и в почит?“
	А те казаха ми, клети:
	„Втори път ще ни заточат!“



	Върхът


	Величье, шир и върхове зелени!
	Стоя в захлас пред радостни картини,
	с окото — и душатаааа фърка в поенье
	по чуките и в райските долини.

	Къде погледнеш — вид красив, чудесен,
	простори светли, хубости чаровни —
	в друг свят по чудо гаче съм донесен!
	Под мен зей пропаст — скок шуми гръмовен.

	И спомен стар ума ми озарява:
	бях млад, и тя тъй, и балкан друг беше.
	Седяхме пак на висота такава
	и нейний смях над бездната звънеше.

	… … … … … … … … … …
	… … … … … … … … … …

	И спомените сладостни не рачат
	да бягат… А пък слънцето ще зайде
	зад чуката и трети път водачът
	ми кротко дума: „Господине, хайде!“



	Младене, чуеш ли?
	Разговор с водача ми


	— Младене, чуйш ли как гората шушне?
	Тя стене и въздиша!
	— Не, господине: вятърът я люшне
	и тя шумти, и друго не се слиша.

	— Младене, чуйш ли ти плача на скока
	в това долище диво?
	— Не, туй водата от скалата висока
	шурти, та тя боботи тъй гръмливо.

	— Я чуй как славей в песен там излива
	любовната си мъка
	и колко сладка скръб се в нея скрива!
	— И он у нас, кат всяка птица, цвръка.

	Честит, Младене, с таз душа свободна
	от спомени, копнежи…
	Мълва за теб мълвата е природна —
	не отклик жив на тайна скръб, болежи!



	„Той не умира“



	Тоз, който падне в бой за свобода,
	той не умира…
	Хр. Ботев


	На Волът, сред пустинния Балкан,
	огласян някога от диви орди,
	седях в глогините, де в кръв облян,
	паднал певецът горди;

	там, де плеснал коварният куршум
	в челото вдъхновено и високо,
	угаснал огън благороден, светъл ум,
	заспал юнак дълбоко.

	Аз мислено го виждах на тоз връх,
	прострян и тръпен… и от устни бледни
	да сфана исках сетния му дъх,
	да чуя стон последни.

	Балканът ням: ни жалба, ни привет!
	И никой знак — че тука е светиня,
	че тук умрял герой, умрял поет
	за майката робиня.

	Привлечени от ненадеен гост,
	балкански ме овчари окръжили —
	аз слушам с трепет разказа и прост
	зарад героя мили.

	— Тук паднал беше, господине, той!
	— Умря клетника! — Ех, умря за нази…
	— А там в скалака бе последний бой.
	— Умря! Видях го ази.

	„Умря!“ „Умря!“ — се таз вървеше реч
	наоколо, а някакво си лира
	изпращаше на мене отдалеч
	друг вик: „Той не умира!“



	Планинци


	Измахнати, посърнали, бедняците,
	от нужди, тежък труд,
	по урвите, чукарите, скалаците
	живот прекарват лют.

	Духовна нощ във бедни им съзнания,
	вековна слепота!
	На робството обречени създания,
	забравени в света.

	Изгубвам мир и сладко настроение
	при техний вид злочест —
	лица вскотени от тегла, търпение —
	през векове и днес.

	И сякаш в техни погледи покрусени
	прочитам укор тих
	и чувам глас от чуките намусени:
	„Що сторихте за них?“



	Замъкът на Заград

	Заград — Мъчно достъпен скалист полуостров, който прави завоя на Искъра срещу Черепишкия манастир. Там личат следи от стара крепост.


	Въз скалата, над вълните
	замък як, висок стоял,
	и в този замък знаменити
	някой големец живял.

	А това било отколя,
	в старо време, в други век…
	Там трева расте на воля,
	гущерът лежи на пек.

	С мъка вече се познава
	рухналия стари зид.
	Пълна глухота, забрава
	вей над замъка затрит.

	Кой тук бил е? Воевода?
	Лих болярин? Или княз?
	Вид какъв имал? Порода?
	Как се кичил той тогаз?

	В свила ли е бил облечен,
	бисери ли е носил,
	и в живота си безпечен
	как е спал и ял, и пил?

	Тук преданьето немее —
	големецът прах е гнил…
	Се такъв си пак живее
	оня, що е тук градил;

	оня, що тоз замък стари
	с труд и с кървав пот дигал,
	за велможи и боляри
	работил и гладувал —

	и сега, като тогази —
	на тегла, на нужди роб —
	на, по зъбера там лази
	под товара скъсан шоп!

	Всичко в тоз свят гине: сила,
	блясък, царският венец —
	человешките теглила
	не мрат: те са без конец!



	Сърдитата скала и влакът


	През векове безброй стърчал е неподвижен,
	надвесен, мълчалив над пропастите той.
	О Камък! В твоя лоб гранитен и загрижен
	каква тъга стои? Какъв е блянът твой?

	Скалата прогълча: — Там в оня дол дълбоки
	влечуга някаква край Искъра пълзи,
	дими, гърми, фучи и урвите високи
	ехтят… О человек, кажи: кой загрози

	на тия самотий покоя вековечни?
	Какъв е този Дух нечист, таз гад, що днес
	встревожи нашта лен и наший мир безпечни?
	Как викат тоз Бяс нов, метежен, луд? —
	Прогрес.



	Орлите на Бабини плазове


	Кат феодали в непристъпен замък,
		на зъбери високи,
	стоите вий, орли*, на своя камък,
		над пропасти дълбоки.
	[* Сините канари над Искъра, срещу Черепишкия манастир.]

	По часове следя ви битието,
		мощта ви в висотата —
	когато гордо цепите небето,
		кога сте на скалата.

	Към земний квак и лай, тревоги дребни,
		стоите непричастни,
	със поглед чуки, ширини вълшебни
		обгръщате безгласни.

	Кат тях, поети, фъркайте в лучисти
		предели — горе, горе!
	На дух крилат са нужни сфери чисти,
		височини, простори.


	Черепишкия мънастир


	Във всемира


	В недрата на природата цветущи
	душа ми тайни си копнежи носи.
	Всяк звук и вид на тоя свят живущи
	в мен дига спомени, мечти, въпроси.

	И наште два живота дружно дишат,
	природа моя знай, дели, тълкува,
	във песните й тъгите ми въздишат,
	във нейнийй шум сърце ми себе чува.

	А има час — в забвенье пълно падам.
	Изпитувам блаженство чудно, рядко:
	не чувствам, не мисля и не страдам
	и цял във нея се поглъщам сладко.

	Аз дъхам с нейний доб, размесен,
	в живота й разсеян из ефира,
	и ставам дъх, луча, звук, струя, песен,
	и дишам с битието на всемира.



	„Елате ни вижте!“


	Се тоз вик ме среща, изпраща по пътя,
	по кръчми, по хижи — ума ми размътя.
	Отбивам се в селското бедно жилище:
	картина плачевна душа ми покъртя!
		„Елате ни вижте“

	Под — гола пръст! Смрад, дим, стени окадени,
	тъмничен въздух; в полумрак потопени
	човеци и дрипи… На също гноише
	лежи скот и стопан, духовно сближени.
		„Елате ни вижте“

	Зла бедност! Неволя! Души затъпели,
	набърчени булки, деца застарели;
	Къс ръжено тесто в пушливо огнище
	загрява се там за гърла изгладнели.
		„Елате ни вижте“

	Тегло, запустенье!… Дълбока неволя
	живота от радост, от всичко оголя!
	Тор мръсен смърди сред трънливо дворище.
	И болести, смърт тук боравят на воля…
		„Елате ни вижте“

	И вечно труд тежък и пот непрестанни —
	и пак оскудия и дни окаянни.
	Зло входа за смях и за песни заприщи!
	Тук бедност вековна е гост постоянни.
		„Елате ни вижте“

	И чупи се воля и дух под хомота
	на нужди, в дълбока нощ гасне живота:
	ни луч от съзнанье под покрива нищи!
	Човекът словесни паднал е до скота.
		„Елате ни вижте“

	„Елате ни вижте!“ — той моли и стене, —
	вий, мъдри велможи, от нази гоени…
	На миг напуснете там вашто тържище
	на шум и на фрази, богато платени —
		„Елате ни вижте“

	Вий, дето в покой и в палати стоите,
	към нас приближете — вий, славни, вий, сити!
	Зърнете през нашто изгнило плетище
	и може би вам ще настръхнат космите!
		„Елате ни вижте“

	Тогаз за народа се бихте смислили
	и срам, угризение бихте сетили.
	И вашето сърце със болка заби ще.
	О, доста на думи сте нази любили —
		„Елате ни вижте!“



	Разговор


	Там при Искъра дремливи
	вайкаше се планината:
	Де са дните ми щастливи?
	Де ми фръкна тишината?

	Мирна бях от памти-века,
	непристъпна, непозната;
	но проникна тук човека
	с търнокоп, със чук, с лопата,

	накърни се мойта цялост,
	мойто девство неначето,
	и желязото без жалост
	бръкна ми в телото клето.

	Канарите ми разруши,
	рътовете ми пресече,
	с шум гранитите промуши,
	дупки в тях въртя, изсече.

	На усойте ми дълбоки
	шумата с барут опърли,
	и въз Искъра — високи,
	дръзки мостове префърли.

	Из клисура затрещяха
	с пушек колела железни,
	пощуряли зафърчаха
	по яруги и над бездни.

	Оттогава мойта строга
	тишина вековна фръкна,
	възцари се тук тревога,
	и тя вече не замлъкна!

	* * *

	Чу я влакът фърковати,
	кат минуваше из друма,
	дим кълбо в небе изпрати,
	писна, спря се, па й дума:

	„— Не кълни духа човешки,
	че гранита твърд убори,
	твойте самотий мъртвешки
	на живота че отвори.

	Този друм сближи два света —
	славно върши той дело си —
	и на мойте колелета
	цяло бъдеще се носи.

	Твойта красота в забвенье
	не е вече в таз минута,
	няма скрита тя да вене,
	не обичана, не чута.

	Милиони очи жедни
	теб се радват, възхищават,
	твойте пазви ненагледни
	на света достъпни стават;

	твойте пазви, твойте тайни
	и съкровища безвестни…
	Грях е да стоят незнайни
	божий дарове чудесни.

	Там, де мина — възвестявам
	край на дрямка, пробужденье,
	там, де ази прогърмявам —
	бликват сили, възрожденье.

	Планинице, не оплаквай
	тишината си безпечна,
	на живота не натяквай:
	вечен сън — туй смърт е вечна!“

	Много йощ би казал влака —
	планината да раздума,
	но не можеше да чака —
	свирна пак, пое си друма.



	В природата


	Куп вестници и книги с песни нови —
	от нашите поети — взех за тука —
	запас потребен в тез места сурови,
	оръжия против случайна скука.

	Но без да ща, зачетох се дълбоко
	във друга книга, странна, гениална:
	природата разтвори ми широко
	поемата си колосална.

	И в чантата забравиха ръцете
	да търсят лек противоскучни:
	останаха неразгънати газети
	и неразрязани поеми звучни.



	Вълшебен пир


	Във балканските долини
	имало дворец един
	с арки мраморни, с градини…
	Там — вълшебник домакин.

	Той веднъж поканил всички
	добродетели на пир.
	Не отказали: кат птички,
	от цял прилетяли мир.

	Заздрависали се живо,
	кат приятели добри:
	сбрал ги случаят щастливо
	в тез вълшебните гори!

	Възцарил се шум приятен
	в осветления палат,
	гостите се веселили —
	всякой бил другар и брат.

	Само двама нито дума
	си продумали таз нощ;
	Добротворство с Благодарност
	не познавали се йощ!



	Блян в стара черкова


	В долът на Искъра света обител има,
	и вътре черковка със вехти зографий,
	през тесни дупчици тя видело приима:
	на стари векове тук тайната се крий.

	С свещица във ръка разгледвах аз стените:
	светци, угодници с избодени очи,
	окъртени венци и надписи изтрити —
	на люти времена тук дирята личи.

	Полека се вдълбах, унесох в тъмнините,
	найдох се, заживях в дълбока старина,
	с народ благочестив, на цар Шишмана в дните,
	на сетния ни цар… В таз глуха планина,

	с уплашений народ в страх молех се и ази,
	и служба ставаше във тъмния олтар,
	та господ царството от буря да запази,
	светий Христови кръст и бедния ни цар;

	да прати нему сонм крилати серафими,
	че страшен е врагът, войски му нямат чет…
	И молехме се ний… Светци невъзмутими
	въз нази гледаха, студени като лед.

	И господ гледаше от свода безучастно…
	Безумно, жалостно молитвите ечат,
	войводи чинеха метания безгласно,
	и саби, мечове о плочите дрънчат.

	Тогаз свещеникът извика из олтаря
	гръмовно: „Горко нам! Изля се божий гняв
	над нашите глави, над царството и царя:
	грешихме много ний, и божий съд е прав.

	Ударихме в разврат, в нечестье тънем всички,
	раздори губят ни, въстана брат на брат,
	на чуждо иго врат подлагаме самички —
	безумие владей от хижа до палат!

	Станахме подли, зли, на робите сме равни,
	пред златния телец чест, вяра не щадим.
	Къде са? Де сега Асеневците славни?
	При тях ний бяхме род велик, непобедим!

	О, горко, горко нам — и тебе, цар Шишмане —
	кръв изродена, длан безсилна! — О, лош час!
	Ти бягаш пред врага! Земята ти във плян е!
	От гибел твоят меч не ще избави нас!“

	Млъкна пророкът лют. Народът християнски
	остана вкамънен. Внезапно шум велик
	отвън се чу — тръби от орди агарянски…
	В господний дом писна отчаян плач и вик.

	Ударил бе часът! Кат всичките, уплашен,
	пред зиналия гроб безпомощен стоях;
	познах, че е настал конец на всичко страшен:
	трон, царство и народ — как гинеха видях!

	И сред тоз шум — друг шум: навън изписка влака
	и мен от блян зловещ изтръгна, отърва;
	но дълго в моя слух звучаха вопли в мрака
	и на свещеника ужасните слова.


	Беглец


	О град крамолен, столнино прашлива,
	бегах от твойте радости и язви!
	Като дете на майчини си пазви,
	почивам мирно в таз природа дива,

	далеч от твойта суета и плесен
	и бляск от маски лъскави и грозни
	души. Далекий писък паровозни
	ме плаши, от ехтежа тук донесен.

	И сякаш чувам зов: „Беглецо, хайде!
	Назад!“ Но той умира в планината…
	И пак седа един и зад скалата
	аз гледам слънце как ще зайде.



	По здрач


	Вечерний здрач вълшебно було мята
	над дол, над лес, над зъбери и чуки,
	замлъква пиле; вятър спря в гората.
	Мълчат усойно потъмнели буки;
	от някой водопад шум иде, като плач,
		в вечерний здрач.

	Във влажната клисура е спокойно.
	На зъбера орлите неподвижни
	стоят; прибра се стадото нестройно,
	не чуй се вече смях в лозята ближни
	на здравите копачки. Млъква квак и грач
		в вечерний здрач.

	Край Искъра, един стоя, унесен.
	Сумти долът. В въздуха прилеп фърка,
	звезди засипват бързо свод небесен;
	последня птица нейде в страх изцвърка;
	мина последний закъснял косам
		в вечерний здрач.



	Екът на Лакатнишките канари



	Et une voix sortit de l’ombre et dit: Non!
	V. Hugo


	Отзивчивий гранит беседва с мен.
	Веднъж викнах — в един горчиви час:
	„Аз сам съм пак! Се сам! Скали, кат вас,
	в пустиня съм!… Ох, туй усамотенье
	до края ли ще ме дружи — всегда?“
		Скалата рече: — Да!

	„Познах живота аз… Душа усърна
	на грижи, скръб, измами в вечен плян.
	Мечта подир мечта и блян по блян
	разсяха се… О, няма пак да зърна
	на младостта си светлите дене!“
		Скалата рече: — Не!

	„Аз висоти стигнах — и в бури влезнах,
	аз славата вкусих — и злъчка пих,
	от гневний зъб на завистта патих,
	из боя горд, но с рани зли излезнах —
	злокобна мойта е била звезда!“
		Скалата рече: — Да!

	„Аз работих и сях, пях с вяра жежка
	във чест, в добро, във правда, но съзрях
	море злини, срамът на трон видях.
	О, камък, дай ми твоята мъртвешка
	коравост — да не чувствувам поне!“
		Скалата рече: — Не!

	Кога умра — туй сърце ще немее!
	Тогаз дано друг песник вдъхновен,
	на нов век син, и по-честит от мен,
	триумфа на Доброто да възпее
	и края на неправди и вражди!

	Гранит, мълчиш! Защо не казваш: Да?

	Станция Лакатник



	Каменният кръст


	Вървим, катерим се по върлий яр,
		през камъни препречени,
	нажежен дъх облива ни със жар —
		от урвите напечени.

	Гръмовно диша конят заморен,
		язик изплезил Хекторът —
	кога работял, бил е разгневен
		на тоз рид Архитекторът.

	Допъплахме до хладний Погледец*,
		под сянката му сладостна.
	Пред нас откри се планински венец,
		лъсна долина радостна.
	[* Висока сенчеста полянка на урвата на село Челопек. Там има старовремско оброчище с каменен кръст.]

	Завчас изскочи селянин, калпак
		свали пред кръста каменни,
	прекръсти се, подзе нагоре пак,
		с мотиката на рамене.

	Не поседна, ни гледката пред нас
		видя великолепната!
	Зове го нивата във тоя жежки час —
		на някой бряг там лепната.

	О, боже, сили на тез мишци дай,
		на тез ръце работните,
	благослови труда, що сей, копай
		по урвите безплодните.

	Благослови светата, боже, пръст,
		що пот роси упорният,
	и немите тегла и тежкий кръст
		на селянина морният,

	чрез чийто труд — без труд в света вървим,
		и му се наслаждаваме,
	на чийто мъки всичко ний дължим,
		и всички го забравяме!



	Клисурата


	Трус ли гороломен
	надве презполви се,
	някой ли огромен
	Крал Марко проби те,

	Искърът ли твойте
	гранити проеде,
	бог ли сам в завойте
	водний друм проведе —

	о, Балкан — не зная:
	но творенье нема
	друго, като тая
	клисура-поема.

	Ред долове тъмни
	канари гигантски,
	гори, урви стръмни,
	върхове балкански!

	Дивотий и хубост,
	раеве незнайни,
	в природната грубост
	красоти омайни —

	прехласват очи ни
	край Искъра дивен —
	от буйни картини
	синджир непреривен!

	Всеки миг ни с нови
	изненади чуди,
	самотий сурови
	влакът като буди.

	О, влак, по-полека!
	Спри скорост голема.
	Та по-дълго нека
	таз чета поема.



	Друг век


	В час жесток живея ази.
	Рекоха ми: — Що не пееш?
	В песнята се сила пази
	и вълшебство — ти немееш!

	Песнята е дар небесни,
	чудо върши над сърцата,
	някога Орфей чрез песни
	в звяра будял добротата.

	— Вярвам, братя, във Орфея
	и във силата на звука;
	но във други век живея:
	чудеса не стават тука.

	Песните и днес са властни
	да покъртят, разтревожат
	даже тез скали безгласни —
	но сърцата — те не можат!



	Клепалото бие
	Балада


	Във глуха планинска долина стояла
	във стари години обител света,
	кандилце блещяло, молитва се пяла
	във черквица бедна, далеч от света.

	И всяка неделя там старец пречестни
	клепалото биел, за служба, в зори…
	Ехтяли долове от глас благовестни,
	отпращали ека гори, канари.

	И радостно будел в покоя им вечни
	пустинните горски приветният звук,
	и селяни прости от близки, далечни
	села на молитва се стичали тук.

	И много години в усои нечути
	клепалото биел калугерът стар,
	но лош ден настанал: неверници люти
	земя ни сторили я плен и пожар.

	Дошли с меч и огън и в туй място диво,
	далечно, в неделя света, по зори —
	току-що клепало забило гръмливо.
	Избягали старци във пусти гори.

	Стоял, не побягнал монахът пречестни,
	и следвал да удря клепалото пак.
	Ехтяли долове от глас благовестни —
	за срам и за чудо на божия враг.

	Загинал монахът под меча душмански,
	на служба господня остал до конец,
	не трепнал духът му от страх агарянски,
	приел за Христа мъченишки венец.

	И скоро, ограбен, пламнал мънастиря.
	Млъкнала навеки молитва света.
	От божия дом не остало ни диря…
	Един спомен мътен остал на света.

	Един само спомен и чудо незнайно:
	тук всяка неделя, по тъмни зори,
	гласът на клепало разнася се тайно
	по ближни долове, из глухи гори.

	И селянин сепнато очи застреля,
	прекръсти се бързо, нататък завий
	и плахо се шушне: — Света е неделя!
	Калугерът божи клепалото бий!

	Юли, Седем престола



	Трудът



	Пей света епопея
	на честта и на трудът!
	Ст. Михайловски


	По хълми, урви, върхове, чукари —
	до облаци — се качват зрели ниви,
	художник-рало позлати, нашари
	зелений плащ на тез балкани диви.

	Навред следи от мишците упорни,
	потът е свършил подвиг многотрудни.
	И нужда — на труда лост благотворни —
	донесе спор във тез места оскудни.

	Труда! — Ний знайм ли? Знайм ли хляба ръжен,
	спечелен с пот горещ и сладко еден?
	Теглата знайм ли и живота тъжен,
	укрити в тоз балкан безроден, беден?

	Ний знаем ли труда свещен и честни
	на сечивото, ралото и чука?
	Ний труд наричаме службашкий лесни
	и ялов труд — платений мързел тука!

	Ний поколенье сме, което бяга
	от работа и живий труд го плаши,
	на свойте сили то се не набляга
	и службата е идеалът наши!

	У нас пустеят поприща просторни
	за волен труд, земята ни беднее
	от мишци и енергии упорни —
	и тунеядството едно вирее!

	За кътче на трапезата държавна
	стреми се сит и гладен, мъдри, прости —
	на чеда, на бащи мечтата главна —
	за тамо дом и школа готвят гости.

	А чужди гост ръка граблива пъхва
	в съкровища, що господ нам обрече,
	сиромашията — коварен влъхва —
	през всичките ни порти влиза вече.

	Почитам тихия труд на мъдреца,
	на дееца усилията ценни,
	художнику пламтежа, на певеца
	умората във бденья вдъхновенни,

	и всички, що с ламтежи висши дишат,
	що умовете будят, озаряват…
	Но, боже, при ръцете дето пишат,
	творят, управят, водят, повеляват —

	ти наспори у нас — ръцете здрави,
	що работят, морят се, благоплодни,
	що тихо вършат подвиг величави —
	ръцете с шия от труд благородни!



	Изворите


	В тоз горски свят, в тоз въздух, таз свобода —
	навред за песни извори бог гуди;
	на вдъхновенья живи майка — таз природа
	при всяка стъпка в мен хармоний буди.

	Душата ми превърна се на лира:
	тя ек е, отзив, стон, химн, песен цяла;
	там, дето други нищо не съзира,
	тя рой цветя събира, ожедняла.

	Чаровний вид, картината сурова —
	еднакво звукове им мен изваждат,
	един цветец, шум, спомен… ритма нова —
	цял мир разкриват, цели песни раждат!



	Молитва в планината


	Станах жив, бодър. Гледам: слънце
	на планина златеше връха.
	В букака тъмни чувам звънци;
	прохлада утренна ми лъха.

	На двора неми в тишината
	кристален чучур пей гръмливо;
	с антична скуфа на главата
	игумен крачи мълчаливо.

	— Добрутро, отче Филотее!
	— Къде така — с божата воля?
	— В душата ми нещо сладко пее:
	отивам богу да се моля.

	Отвън излязох, на посока,
	пустинята планинска фанах.
	Там, върху канара висока,
	един с природата останах.

	И в божий храм неръкотворни,
	пред туй величье чародейно,
	пред тоя мир светлив, просторни —
	коленичих благоговейно.

	И дълги, дълги там минути
	молих се, в вдъхновенье нямо,
	слова дълбоки и нечути
	устата ми шептяха тамо.

	И бога сещах, виждах ясно
	в небето, в слънцето заристо,
	във мирозданьето прекрасно,
	във всеки дъх, шум, шар и листо.

	Навред той беше — вред изправен:
	в душа ми тъмна и в ефира,
	премъдър, вездесъщ и славен,
	разлян в живота на всемира.

	И той ме чуйше — ази знаех —
	и мойте болки, скръб, съмненье
	и сълзи, що в душа си таех,
	приимаше с благоволенье.

	Усетих неговата благост
	и мир в сърце си облекчено,
	изпитах чиста, светла драгост,
	като създанье обновено.

	Върнах се в двора тих и неми.
	Игуменът сърдит се види
	и каза ми: — От толкоз време
	отключих храма — де отиде?

	Седем престола



	Горска скитница


	Кат се лутах в планините,
	имах странна изненада:
	на дъбрава в дълбините
	срещнах аз девойка млада.

	Тя сама в гората беше,
	проста, прелестна и мила.
	На шопкинка не личеше,
	нито беше горска вила.

	Аз попитах я коя е —
	скитницата гиздолика —
	в таз гора защо сама е.
	А тя нежно ми извика:

	— Как, не съм ли ти позната?
	Ний приятели сме мили;
	но светът и времената
	нази бяха разделили.

	Аз оназ съм, дето мрази
	шумни градове и крясък,
	на богатства и елмаци
	суетний презира блясък;

	аз момата съм, в свобода
	само що цъфти, вирее,
	диша в чистата природа,
	в истината хубавее.

	Аз съм волната девица,
	дето идол не познава,
	за венеца на кралица
	гордостта си не менява.

	Аз бегах от суетата!
	Мраз ми иде по челото
	от мермера на палата,
	на министра от креслото.

	Днес простирам пак ръцете
	към другаря на песните —
	не позна ли ме, поете?
	Музата си поздрави ти!



	Орлицата



	Тогава виждам що й липсвало мене
	и аз честит да бъде на светът.
	„Цариградски сонети“, К. Величков


	По урвите ли стръмни лазя,
	над тъмни ли надниквам бездни,
	през диви ли пустини газя,
	мечтая ли под свода звездни;

	в дъбрава ли вековна крачка,
	мил славей слушам ли в листата —
	един товар на себе влача —
	товара лют на самотата!

	Скалата ми гласа повтаря,
	гората тихо с мене стене,
	и планината ми разтваря
	обятията си зелени.

	Но сърце пусто се жадува! —
	За дума топла чезне, гние:
	обятия живи то бълнува,
	обятия, де сърце бие;

	сърце човешко и екливо —
	да тупа с мойто в скръб и радост,
	що помни, трепка, сеща живо,
	любов познава, блян и младост.

	По здрач стоях пред канарата
	на Искъра, кой вечно шъпне.
	Видях орел плюшна крилата,
	кацна на върха й непристъпни.

	И там остана неподвижен,
	със поглед вперен в висовете,
	видя ми се, че е загрижен,
	и по съдбина брат мой клети.

	Нощта прихожда — той едничък
	стои печален на скалата.
	И той, кат мен, в света самичък
	нощта посреща и зората!

	И на душа ми леко стана,
	че друга твар дели съдба ми
	и носи в сърце съща рана —
	животът двама ни измами!

	Внезапно сянка над мен мина:
	към върха стрелна се орлица.
	Съгледах: бяха там двамина!
	И буза ми парна сълзица.

	Черепишки мънастир



	В нейните обятия


	Съмна се. И тази нощ прекарах във нейните
		обятия разкошни,
	и спах, и на Искър слушах чаролейните
		мелодии нощни.

	Съмна се. Екнали на жаби, на птиците
		звънливите орди;
	закършил глас славей, въздуха орлиците
		зацепили горди.

	Усмихват се зъбери, урви и връхове —
		от слънце огрени;
	прозорец пропуска планинските дъхове,
		с живот напоени.

	И влазят при мене зарите, свободата
		и горското утро,
	подавам глава и здрависвам природата:
		„Добрутро! Добрутро!“

	Юни, Черепишки манастир



	Цветя


	Любов! Туй чудно слово в мойте песни
		планински не съм още вплел,
	да го издумам в тоя свят чудесни,
		о, боже, не съм смел.

	Защо душевни тайни да изваждам
		на показ и в тоз мирен кът?
	Заспали рани в сърце да развряждам —
		та още те болят!

	О, спомени, аз було върху вази
		фърлих, завинаги фърлих!
	Надежди клети, с вас простих се ази,
		навеки се простих!

	О, нека други, чий живот загадка
		не е бил зла, ни твар суров —
	щастливите с любов делена, сладка —
		да спомнят за любов;

	онези, чий сърца на зло съмненье
		не носят в себе страшний зъб,
	кои намират радост, наслажденье,
		дори в самата й скръб.

	А ази, в таз безбурна горска пазва
		найдох разтуха и покой,
	и всичко, що живота ми отказва
		сега — но боже мой,

	аз често си представям как по-красни
		тез красни би били места —
	насяти с миризливите и страстни
		цветя на любовта!



	Чети, говедарче!


	На сянка, под ореха, говедарче
	опърпано видях седнало бе —
	очи вперило в скъсано букварче.
	— Какво четеш ти, миличко другарче?
		— Чета: а, б.

	Чети, чети! То чудо днеска прави
	туй дребно нещо под това небе,
	то мъртви буди, дава ум на здрави,
	туй второ слънце бог ни сам остави:
		чети: а, б.

	Чети! То прави сляпото окато —
	из тоя извор целий свят гребе —
	за малко труд дарява то богато,
	по-скъпо то е от елмаз и злато:
		чети: а, б.

	Да, слънце то е. Срам за оногова,
	кой в мрак духовен жив се погребе!
	Чети, чрез него твар ще станеш нова
	и силна, за световни бой готова:
		чети: а, б.

	Ти малко си, но труд те чака тука —
	без труд не може нищо — и не бе!
	При мишци силни прибави наука —
	разковничето там е на сполука.
		Чети: а, б!



	Хрупат козиците!


	Хрупат козиците шумица млада.
	Вехнат дръвчетата, гинат гориците,
	изволи съхнат, изчезва прохлада…
		Хрупат козиците.


	Губят се сенчици, няма зелено,
	песни замлъкват, избягали птиците,
	камък озъбва се, де бе засмено.
		Хрупат козиците.

	Всички гневим се, крещим гръмогласно:
	„Дайте да пазим от смърт планиниците!“
	Следва злодейство вековно, ужасно:
		хрупат козиците.



	Какво ми каза тя



	„Угасналият поет Вазов е излязъл пред обществото с едно улично стихотворение: «Недей», с което съветва Н. Ц. В. Княза и пр.“
	(Думи на един официозен вестник от 18 юни 1899 г.)


	Угаснал ме поет във гняв нарекоха
		добри ми душмани,
	присъда страшна злостно те извлекоха
		из моето мълчанье.

	Пойдох при Музата си аз, в природата,
		в недрата горски тихи —
	(тя там живееше, посред свободата),
		скръбта си поверих й.

	Изслуша ме приветливо девицата,
		към свод посочи, рече:
	— Поете мой, угасна ли зорницата,
		като я няма вече?

	Виж как се лей, шуми, рекичката —
		тя вчера бе пресекла,
	дъждец валя таз нощ в гори — водичката
		тече пак, де е текла!

	Цъфтят сега цветята красни, злаците —
		зимъска — ще черенеят;
	запели сладко славеи в шумаците:
		ще млъкнат — пак да пеят.

	Звучеше — млъкна — пак ще екне лирата,
		да учи, пей, бичува.
	От малкий брат до тоз, що грей в порфирата —
		гласа й всяк ще чува.

	Из лириния звън светата истина
		излазя по-красива.
	През песниковото сърце пречистена —
		тя чудна мощ добива.

	Разгласяй я, втълпявай я в сърцата ти,
		те жадни са за нея,
	та нека фърля кал върху крилата ти
		глупецът и злодея!

	Светилото, що пална бог в челото ти,
		то трябва да светлее!
	Бедите могат съкруши живота ти,
		но то ще се да грее.

	Туй, що е вечно, то живее всякога,
		въпреки ярости ужасни,
	ти сам нали казал го беше някога:
		„Не се гаси туй, що не гасне“?


	Овчар македонец


	Стар овчар в гората свири,
	и свирня му е на жал,
	сив орел в небе се шири,
	слуша дядовий кавал.

	В храсталака пъстро стадо
	хрупа шума и трева.
	Спомни дядо време младо,
	пиле гледа над глава:

	„Орльо, орльо, горско пиле,
	дай ми твоите крила,
	та да литна зад могили,
	зад бърда, гори, села,

	та да фръкна през години,
	да се върна в млади дни —
	в мойте бащини долини,
	в мойте силни младини;

	да пошетам с дълга пушка,
	както нявга съм шетал,
	там де буки вятър люшка,
	де ми ризницата вял;

	да залюбя младо либе,
	да му чуя кръшний смях
	при пиринските колиби —
	па тогаз да стана прах!…“

	Стар овчар в гората свири
	и свирнята е на жал…
	Сив орел в небе се шири,
	слуша дядовий кавал.


	Бухалът


	Тъга и непонятен страх и мъка
	притиска ме в гората пуста, глуха.
	Ни шум в листа, ни пиле да зацвръка,
	нито бръмченье — да смути въздуха.

	Ужасен мир — такъв ще е във гроба.
	Ужасна е понявга тишината!
	Такваз ще е в зандана глух на роба —
	но там поне дрънчат му железата!

	Внезапно глас въздуха ням разтресе.
	Вслушах се: бухалът избуха нещо…
	И радост ненадейна ми донесе
	тоз звук, зловещ в мълчаньето зловещо.



	Cuique suum


	Веднъж, след дълго лутане и тирене,
	седнах при Искъра да ям.
	В печатан лист увито беше сирене,
	аз мойто име видях там.

	И куп ругателства за мене в вестника —
	грамада от душевна кал.
	Усмихнах се, пожалих го злочестника,
	кой толкоз мъка бе си дал.

	И пак с охота — туй е за невярване, —
	с охота страшна обедвах —
	под песните на жаби и на гарвани…
	Слушах ги тихо, па казах:

	О гаргици! Вий требува да гракате,
	за туй ви господ дал гласът!
	О жабички, вий длъжни сте да квакате —
	защо сте жаби на светът?


	Болната змия



	(П.С.)

	С нозе от ход и лутане подсечени
		по урва качвах се една.
	Внезапно в камъняка там напечени
		змия отровна ме клъцна.

	Но зъбите изляха на обувката
		ядът си лют, неизлечим.
	На халос й отиде ней цалувката,
		останах читав, невредим.

	Пребих, стъпках змията отватителна
		и пътя си поех без шум…
	Аз знам влечуга друга, зла, язвителна,
		срещал съм я на моя друм.

	Тя неведнаж хапала е краката ми —
		и с колко ярост, злъчка, бес!
	Но тя е болна — жали я ногата ми,
		и аз я не стъпках до днес.

	Изпитвам християнско състрадание
		към таз озлобената гад,
	и мисля, колко мъка, бол, страдание
		ней струва всяк изригван яд.

	(Певец безвреден, тих, и брат на слабите,
		не съм помислил нивга аз,
	че бих дигнал у змиите, у жабите
		такъва идрофобски бяс).

	О, господи, във таз душа изгризана
		от злоба — твоя мир всели:
	калаврата ми цяла е пронизана
		от толкова зъбчета зли!



	Хайдути


	Стражари конни в планината
	стигнаха ме и ми явиха:
	„Пази си джеба и главата —
	разбойници се тук укриха.

	Разбойници ний гоним люти!“
	„Приятели — казах им тамо, —
	кажете: гониме хайдути —
	в гори хайдути има само.

	Нещастните, и те се чуват!
	Аз даже ги почитам малко:
	те кожа и живот рискуват
	за своето коматче жалко.

	Разбойниците тук не бродят —
	в горите и във планините:
	те другаде свободни ходят,
	но вие тях ги не ловите.“

	Юли, връх Ветриловата воденица



	22-та му годишнина


	Тоз ден нявга в Стара планина загина,
	дух изпусна под ханджара стареца,
	тоз ден той за други свят замина
		там под голата Амбарица.

	Татко, твоят спомен мили, образ честни
	придружават ме в света лъжовния!
	А сега по-живо твоят край злочестни
		спомням, твоя гроб тъжовния…

	Разтъжи ми се сърцето пак и влязох
	в черкова, запалих вощеницата.
	Дълго се надържах, слаб излязох:
		най-подир капна сълзицата!

	И аз знаех: ти ме гледаше със вера
	от небето, и ме благославяше,
	на кристалний си живот примера
		пак ми завещаваше.


	Седем престола


	Копнежи


	Грохотен* грохот издава
	Искър го плиска шумлив.
	Сам до реката в морава
	слушам им говора див:
	[* Връх при Своге, до Искъра]

	„Искъре — чуката дума, —
	векове как се тъй лейш,
	дълъг и весел ти друма:
	вечно пътуваш и пейш.

	Всеки ден, час и минута
	в нови картини блестиш.
	Зла е съдбата ми люта:
	аз съм скован — ти летиш!

	Жаден съм, ох, за движенье,
	жаден за вечний бяг твой.“
	Искър минува и стене:
	— Ох, а пък аз — за покой.

	Своге, юли



	Най-големият


	— Аз най-голям съм, цар съм в планината! —
	каза орелът, хищникът планински.
	— Не, аз! Че давам смърт — каза змията.
	— Не! Аз съм! — рече букът исполински.

	— Аз! — ревна мечката, — че съм ужасна,
	— Аз! — викна славей, на гора поета.
	— Аз най-голяма съм, че най съм красна —
	отвърна теменужката напета.

	И шум под ясното се дигна слънце:
	„Аз най-велико съм — посред мълвата
	пошушна тихо пясъчното зрънце: —
	от мен състои се планината.“



	Настъпих чубрика дива


	Настъпих аз чубрика дива —
	и силно ми тя замириса,
	подплаших аз птичка треплива —
	изцвърка, в небе устреми се.

	Ногата ми камъче тикна
	в дола — и той екна разбуден,
	запуших там извор — той бликна
	по-силно, сърдит и зачуден.

	И рекох си: тъй е сърцето
	поетово чутко, екливо:
	зло, натиск, бол сети ли, клето,
	вълнува се, стене бурливо.



	Сполай


	Прощавай, планина зелена,
	ти, пазво горска и засмена:
	отивам, сбогом веч остай!
	За толкова цветя и песни,
	мечти и блянове чудесни,
	за толкоз дарове: сполай!

	Бъди се красна, се тъй дива…
	И твойта самота еклива
	тревога зла да не познай.
	Живях и ази без тревога
	у теб, в съседството на бога,
	по твойте върхове: сполай!

	Изпитах прясно вдъхновенье
	и ново в тебе наслажденье —
	тям споменът ще вечно трай.
	На теменужката шарът й,
	на твойта чубрика дъхът й
	в душа отнасям аз. Сполай!

	В мирът на твоята природа
	вкусих от хубост и свобода
	станах поет пак в твоя рай,
	и връщам се в света коварен
	прегънат одве, претоварен
	със песни, здравие… Сполай!


	Ямби


	Il viendra, le fer rouge de l’histoire!
	V. Hugo



	I

	И пак позорът има тържеството,
	лучата в кал, лъжата е на трон.
	Понятьето за злото и доброто
	изгубено под наший небослклон!

	Вълни от бяс, веявици от страсти,
	рой диви честолюбья разярен!
	Забрава, слепота! С трева зарасте
	веч паметта на вчерашния ден…

	Вражди стихийни, зла полуда! Мракът
	забуля ямата, под нас що зей!
	О, родино, какви ли дни те чакат?
	Какво ли бъдеще се тебе сей!


	II

	На кой ни вихърът изкарва бряг?
	В кои скали талазите ни хакат?
	Народния кораб отива в мракът:
	с опасни урагани в бой е пак.

	Пак блясъци, борби разсвирепели!
	Сърцето свива се, смутений ум
	не чува глас надежден в бесний шум
	на толкоз апетити повилнели…

	Къде отиваме, кажете вий,
	що бурний смут раздухвате злорадно?
	О, знайте вий, що гоните тъй жадно —
	но ти, народе… Бог да те закрий!


	III

	Земя на потреси, на смутове и бури,
	на чеда, майко, вечно неразбрани,
	нещастна плячко на враждебни фурий —
	кога за теб ден мирен ще настане?

	Арена грозна на борба всегдашна!
	Талаз талаз ти води в мрака черни,
	и труса — нов трус. Неизвестност страшна
	в нощта оправя твоя ход неверни.

	Що станаха мамливите надежди
	за мир, за плодотворен труд, за радост?
	Пак в ялови борби изтрита младост!
	Пак бъдеще настръхнало в примеждий!


	IV

	Що виждам? Вратоломия ужасни!
	Идеи, знамена, принципи в тиня!
	От мръсний вихър всичко светло гасне,
	гаврило стана всякоя светиня!

	Ти, младо поколение, за чисти
	примери жадно, отвърни си взора!
	Историо, не давай свойте листи —
	не вписвай в тях на тия дни позора!


	V

	Под бремето на ред измами скръбни,
	под удара на разочарованья —
	достигнах да изгубя вяра. Тръпне
	душата ми от гняв, негодуванья.

	Достигнах вяра да изгубя! — Не в доброто,
	не в честността, не в правдата, а в тия,
	що знамена им дигат, на челото
	без срам, и калят ги със мръсотия!

	Свободо! Истино! Вий, Идеали,
	кога били сте повеч унизени?
	Вий, божества, пред ваште пьедестали
	ний веч не смейм да паднем на колене!

	Не викайте, лъжци, витий коварни,
	светините не пипайте, млъкнете!
	Ний вярваме в кумири лучезарни,
	но вий, жреци, от тях се отстранете!


	VI

	„Френетически «ура» цепят въздуха.“
	(Из една телеграма)


	„Ура! Ура!“… крещиме: „Да живей!“ —
	И тоз, и оня, утре — друг — се равно…
	На другий ден друг вятър ще завей
	и ний ще ги в кал стъпчеме безславно.

	„Ура! Ура!“… днес; утре — „Долу!“ Сган
	ту люта, ту поклонница вдадлива…
	Ура! На силният, кат беси, и тамян —
	кога го бесят — пак „ура“ и „вива“!

	Когато труп не сме — ний сме талаз
	непостоян: кумирите мениме.
	Днес бутнем тоз, друг дигаме завчас —
	макар от кал — и пак „ура“ крещиме.

	„Ура! Ура!“ гърми мегданът прашни,
	и улици, и кръчмите пиени…
	С „ура“ се подлости венчават страшни,
	чела светливи и чела клеймени.

	„Ура“ — безсмислен вик, вой на тълпата
	пенлива, рев на дивота стихийна,
	шум от кипеж на ямата помийна…
	„Ура!“ О, долу на „урата“!


	VII

	Горчиво диша моя стих железни,
	негодувание жеже сърце ми:
	страданья, опит страшен — безполезни
	остаха, и уроците са неми

	на нашата история нещастна.
	Пак царството на егоизма груби!
	На тоз кумир свирепи, ламя бясна,
	лют минотавър, кой поглъща, губи

	такъв запас от воли, ум и сили —
	ний жертваме народ, чест, съвест, право,
	надежди лъскави, завети мили,
	грядущето — вървим в нощта наздраво.

	Какво ще стане — безразлично нам е!
	Безвестност черна на врата ни тропа…
	И сякаш аз чета на всяко знаме
	тез думи тайни: „Подир мен — потопа!“


	VIII

	„Да се не плашим: тоз порой ще мине
	от мерзости, безумства и полуда;
	след бурний бяс ще светне свода сини“ —
	тъй думах си — страха за да прокуда.

	Тъй думах си — тъй мислех си от време.
	Веч цяло поколение порасна,
	години гънат ме под свойто бреме —
	а аз — с таз вяра лъжа се прекрасна.

	„Тоз шум живот е, тез борби са
	напредък, и преход е туй кипенье!
	Съдбите на народите едни са!“ —
	тешах се ази. Грубо заслепленье!

	Ний носиме плода на страшно семе:
	пороци, гнилост, язви страховити!
	Ний веч сме старо, изхабено племе —
	едвам излезнали из пелените!


	Интернационалисти



	Мы любим жить чужим умом.
	И. С. Аксаков


	И кряскахме: равенство, правда, свобода!
	И махаме модно по стъгдите знаме,
	надрастохме ние на цял век народа,
	вселената цяла — отечество нам е.

	И носиме нашето ново ученье
	по всичките стъгди, пазари и друми,
	по модата храним се, шумим в упоенье
	със фразички гръмки, с мехурести думи.

	А мъките позорни, тегла окол нази…
	Не бърчат обаче те ашето чело:
	мижим и крещим пак любими си фрази,
	до нас не касае се живото дело.

	вълнуват ни страшно неволите чужди
	и плачем над чуждите гробове клети:
	не видиме само тук нашите нужди,
	таз област е тясна за наште полети.

	Нам трябват простори далечни, широки.
	Въпроси всемирни решаваме смело
	и леем потоци от фрази дълбоки —
	на дело, о братя, на дело…

	Ний знайм ли живота и тежка му мъка?
	Влезнахме ли лично във българска хижа?
	Станахме ли отклик, простряхме ли ръка
	на наш брат в неволя?… Ех, що ни е грижа,

	че близо до нази човеци страдаят —
	за цял свят са нашите модни въздишки:
	нам трябва да кажеме всичко до краят,
	каквото сме чели във чуждите книжки.



	Сливница

	Пролог


	И така, един ден тоз разбойник мрачен,
	от историята на въже прикачен,
	каза си: Прекрасно, настъпи часът
	с работа велика да смая светът.
	На тоз трон разклатен с мой Джунис съм смяшен
	кат някой освиркан, гол комедиашин.
	Нека се прославим! — Кой ще каже: Стой?
	Съседът е слисан: обявявам бой.
	Напред! Бог повдига ръката ми яка;
	нека да ударим, дор никой не чака;
	кат на хан вратата границата зей,
	усещам се храбър — и нощта владей.
	Мисълта е славна и победоносна,
	прави да прежалиш Косово и Босна…
	Угодата е чудна — смело тоя път
	България мога да мушна в гърбът,
	мечът ми дълбоко сега ще се завре.
	Колко слава лесна и евтини лаври!
	Таз война ще бъде триумфален ход,
	светът пак ще види Душанов поход.
	Българите що са? Мекошав народ —
	зайци треперливи: предната им стража
	във фронт ще застане, щом и се покажа,
	напред, никой няма! Соколи, без страх
	вървете след мене и със един мах
	да тикнем на Сръбско предела далече,
	далече… додето Милоевич рече.
	И тръгна.
		Милане, ти пътя сбърка.
	Я виж кого удряш с кръвнишка ръка!
	Безумни, де тичаш? Господ те осъди.
	Името ти вечно проклето ще бъде.
	На Каина равен и с Юда едно —
	ти вечно ще носиш тяхното петно
	и срамний ти спомен за укор ще ходи
	през всички епохи, земи и народи;
	заплювки ще падат, кат мухи на стръв,
	въз твоя лик с братска изпопръскан кръв.
	Върни се, нещастни, под теб е провала!

	Той влезе.
		Тогава България цяла,
	България на Крума, горският юнак,
	и на Симеона, и на цял рояк
	борци венценостни, и на Самуила,
	левент македонски — отчаяна сила;
	на Бенковски, Левски — нашия светец,
	на Ботева, паднал в борбата певец,
	България — майка на толкоз героя,
	България цяла с исторьята своя,
	със свойте преданья, ядове, беди,
	стоманени мишци, бронзови гърди
	и сила пет века във мъки калена;
	със своята вяра, мисъл вдъхновена —
	въстана ужасна — лвица разярена —
	и през гори урви, през дъжд, сняг, думан,
	в борба с урагана — сама ураган, —
	настръхнала, боса, страшна, дива, кална,
	в гнева си отчаян почти идеална,
	мина и с развени лъвски знамена
	при Сливница спря се, като планина!

	И в три дни създаде цяла епопея.

		Музата

	И затуй, Българьо, аз ще те възпея.



	I
	Елате с мен погледайте
	туй ново поле бойно.
	Гърмежът му света смути —
	а днес е тъй спокойно!

	Тук Сливница е страшната —
	димът се още вее.
	Тук два народа сбиха се,
	две сили, две идеи;

	тук цяло едно бъдеще
	на жребия фърли се,
	и нова слава бляскава
	вселената здрависа.

	II
	О, Сливнице орисана,
	о, ново Термопили,
	из твоя гръм възкръснаха
	велики, млади сили,

	що тайно пет столетия
	нараствали у нази,
	и — геният войнишкият
	на старите витязи.

	Сега разбрах, Българио,
	историята твоя,
	войните ти вековните,
	полбта ти към боя,

	когато синовете ти,
	юнаци безпокойни,
	от Олимп до Карпатите
	поля търсили бойни,

	и клатяли престолите
	до самите основи —
	и днеска ти смущаваш ги
	със силите си нови!

	И твойто име честното,
	тъй дълго клеветено,
	самата завист кървава
	прославя възхитено.

	III
	Убиецо, о, Каине
	славянски вероломни,
	по-черно злодеяние
	вселената не помни!

	Защо запали огъня
	на таз борба проклета,
	та с кръв обагри нашите
	балкани и полета?

	И брат въз брата дигна ти,
	опълчи два народа
	с един завет и бъдеще,
	родени за свобода?

	Но де са твойте пълчища?
	Къде си ти, Милане?
	Бегахте вий — и твоето
	безчестното посланье,

	и гордите ти сънища,
	и злост неблагородна,
	и черният ти план против
	земята ни свободна,

	и лаврите бълнувани —
	тук всйчко се погребе:
	бегахте, и отнесохте
	едина срам със себе!

	О, български солдатино,
	ела да те прегърна!
	Пред твоя щик геройския
	съдбата гръб обърна.

	На твойта вяра българска,
	на твойта мишца здрава,
	на твоя дух юнашкия
	дължи се тая слава.

	Вселената покъртена
	поклона си ти прати:
	днес друга Шипка кървава —
	по-страшна — издържа ти!

	IV
	Хей Сливнице, хей Сливнице,
	не си веч просто слово.
	Историо, разкривай се,
	впиши туй име ново.

	Впиши го и предавай го,
	кат бляскаво наследье,
	на всички поколения
	и векове напреде —

	със Гредетин жестокия
	и с Перущица мрачна,
	с Загората трагичната
	и с Шипката юначна.

	Та в хижите, в Балканите,
	от Дрин до Черно море,
	за славата на нашите
	герои да говори.

	Приятели и врагове
	еднакво то да стряска,
	в съдбите на България,
	кат слънце то да бляска.

	V
	Рътлините заглъхнали,
	немеят гробовете,
	редутите умислени
	венчават върховете.

	Рояци черни гарвани
	чернеят се в браздите.
	Борците са отишли веч
	във гроба… ил в борбите…

	Мълчанье пълно. Всичко е
	безжизнено, безмлъвно,
	небето сиво есенно
	поглежда хладнокръвно,

	и Сливница гръмовната
	дълбоко, мирно спава
	с гробовете си вчерашни
	и с вечната си слава!


	Бащата на доброволците


	Песен гърми из улица:
	млада чета в бой замина.
	Клета майка в къщи пищи —
	тя изпрати трите сина.

	Не искаха да останат
	от юнаците назади:
	двамата й „простй“ казаха,
	третият се не обади.

	Муси се бащата мрачно:
	— Мълчи, жено, недей вряка,
	какво правиш? Големй се,
	ний родихме три юнака.

	Нека вървят! — Ех напусто,
	сърце майчино не зима
	от утеха, мъдра дума —
	тя се тръшка и поима.

	Разтъжи се мъжко сърце,
	рипва той на друм ги спира:
	— Бре, халосници, постойте,
	майка ви без вас умира.

	Връщайте се! — Смутиха се
	три юнака — трима сина:
	мила им е стара майка —
	по им мило за дружина.

	— Ех ти, татко, кажи майци
	да не плаче, да не чака:
	юнаците не се връщат —
	ний сме вече под байрака.

	Час минува и повече
	как на друма се препират:
	бре на халос всичкото е,
	твърди глави не увират.

	Не се връщат! Пак булката
	ще да писне, ще завайка,
	щом го види сам че иде —
	нали тя е пуста майка?

	Какво има, че отиват?
	Глава женска, не отбира.
	Па и тия клети сърби! —
	Всичката му кръв възвира!

	Нали те са христиени.
	Ходят в черква, вардят пости?
	Нали брат му при Гредетин
	падна мъртъв — бог да прости?

	Ето с турчин бой ще има…
	А нападат ни хайдушки!
	Право имат момчетата,
	дето взеха свойте пушки!

	„Да бих могъл“… Но веднага
	страшна мисъл го обфана:
	— Вам казувам, връщайте се!
	Ала гледа — сам остана.

	Четата потегли с песни,
	гордо знамето летеше,
	също както в онуй време,
	кога с Филипа той беше!

	— Бре, разбойници, я стойте,
	правите ме да се слиша:
	де войводата? Кажете,
	искам и аз да се пиша!



	Първият убит сърбин
	Когото видях в Драгоманския проход на 11 ноември 1885 г.


	Нещастнико, побратиме,
		остави тука кости.
	Прав, крив ли бе — не съдя те, —
		почивай, бог да прости.

	Безгробен леш прострял си се,
		над теб се вий орлица…
	Не за добро прекрачи ти
		през чуждата граница.

	Огън и меч, и бедствия
		в земя ни, братко, внесе.
	Нещастнико, прощавам ти,
		но с болка във сърце си.

	Там в Шумадия тихата
		вдовица майка стене,
	примира сърце трепетно
		от мъка и съмненье.

	„Убиха го детето ми!
		Де рожбата ми мила?
	Ах, господи, на краля аз
		какво му бях сторила!“

	Но стана тя, помоли се —
		олеква й на сърцето:
	„Пази го, майко божия,
		пази ми ти детето!“

	Давечера ще дойде влък
		юнаку кръв да лочи,
	орлицата — кат мина аз —
		ще клъвне мътви очи.

	А там оназ… нещастната,
		си шъпне към небето:
	„Закриляй, майко божия,
		закриляй ми детето!“

	Ех, скоро, като мълния,
		ще гръмне вест: заклан е!
	И тя ще чуе — майката, —
		проклет да си, Милане!



	На сръбската граница
	Уломък


	………………………………………………
	О, позор! Кръвта ми студенее,
	страшно бъдеще сега се сее,
	бъдеще от бури, вражди нови,
	плод на тия кърви и гробове,
	и потомството ни в завещанье
	ще наследи вечно живи рани,
	и историята ще се чуди
	в кой кът скришен таз война да гуди.
	Проклет, проклет оня нека бъде,
	що таз кървава вражда завъди
	между нас — помежду два народа.
	Братя по кръв, вяра и свобода.
	Престъпници, де, отговорете,
	и пред мене и пред вековете
	и пред бога силни на небето
	зарад вашето дело проклето!

	Не към тебе се обръщам ази,
	о, Милане — душа, дето лази,
	лют разбойник на трон обезславен,
	в чиста кръв до шията удавен,
	звяр в порфира, идиот с корона,
	Каин нов дошъл под небосклона;
	не към вас, войници заблудени,
	братска кръв да лейте назначени,
	на план гнъсен оръдия слепи,
	кървав леш на битките свирепи;
	не към вас, политици — джамбази;
	ни към тебе се обръщам ази,
	скупщино — куп жалостни влечуги,
	що под трона пъплят за услуги,
	слуги немски, съвести продажни;
	не към теб, народе сръбски снажни,
	що завета си свещен забрави
	и деди-герои обезслави,
	и кат бик, привързан за рогата,
	послушливо наклони главата —
	и тръгна след своите джелати
	към смъртта си — и не ги стъпка ти.

	Но към тебе, младеж заблудена,
	вечно с призраци обиколена!
	Ти от полвек тоя срам подготви,
	ти с тлетворния си дъх отрови
	тоз народ, за честен труд създаден,
	ти го стори дребен, кръвожаден,
	ти нахрани му с лъжи душата,
	ти вдъхна му духа на враждата
	срещу братя млади и свободни,
	турени пред подвиг благородни.
	Да, вий криви сте, туй прогласявам,
	пред цял свят на съд ви призовавам —
	вас, Милоевичева дружино,
	вас, болнава сръбска омладино,
	мозъци фантаксани, нетрезни,
	вий сторихте в тая кал да влезне
	вашата история и слава,
	та от срам се вече не познава,
	и таз яма, доде слънце грее,
	между нас и вас, кат гроб, да зее!



	На непукналата граната
	Паднала пред мене в боя при Пирот на 14 ноември 1885 г.


	Девойко, не ща твоята цалувка,
	ни твоята милувка;
	далеч от твоята игра опасна
	песен гръмогласна.

	Да, ти посланица си, туй съзирам,
	на господин Милана.
	Що искаш да речеш? Не те разбирам —
	шумиш като пияна.

	Да бе ме ти докоснала най-малко,
	за подигравка даже…
	Но ти не щя — и имаш право: жалко!
	Курбан съм, що не важи.

	По-харно би сторила да умериш
	ти жътва по-избрана:
	девойко, ставай, тичай да намериш
	там господин Милана.

	Кат Юда нявга, тоз кръвник за злато
	славянството продаде —
	върни му ти цалувката, която
	на брата си той даде.



	Завръщането на лавроносните войски


	Я заплачи ти от радост,
		моя майко мила,
	и вий, моми; вийте венци —
		юнашки труфила.

	Чуйте мойта песен нова:
		Зора зазорява,
	прочула се по земята
		българската слава.

	Прочуло се ново име
		и незнайна сила,
	възкръснала България,
		света удивила.

	Литнали са юнаците,
		чеда на Балканът,
	свойта земя бащината
		и чест да забранат.

	През горите префръкнали,
		в снега нощували,
	през планини, през граници
		с песни минували;

	куршумите, гранатите
		на смях подзимали
	и крепости страховити
		с „ура“ превзимали.

	Де е било това чудо?
		Чула ли си, мале —
	капитаните да бият
		стари генерали!

	и смирени градинари
		да плащат съдбата?
	и по двата свята.
	Нарекли са българите
		лъвове безстрашни:
	дайте, братя, да цалунем
		ваште чела прашни,

	ваште чела кървавите,
		знамена пробити,
	дайте пак да ви цалунем
		лаврите честити.

	Вий спасихте нашто име
		и земя ни родна,
	вий дигнахте до небето
		славата народна.

	Разпяла се свободата,
		на празник ни кани,
	разцъфтяли се лаврите
		и в наште Балкани.

	Моми, вийте венци красни,
		плачи, майко мила:
	възкръснала България,
		света удивила!


	Българският войник


	Щом войната се захвана,
	ний простихме се в часът
	с майки, с братя — и с Балкана
	и потеглихме на път.
	Но тъгата бе разляна
	по лица ни в оня миг…
			Чужденците туй видяха
			и презрително казаха:
	Ето българский войник!

	Преди боя да достигнем,
	ний борихме се на смърт
	седем дена, без да мигнем,
	с калта, гладът и студът.
	В нас душите не остаха,
	ний изплезихме език.
			Чужденците ни видяха
			и насмешливо мълвяха:
	Що за български войник!

	Ний веч мязахме на сянки,
	на разсипана войска.
	Едвам тежките берданки
	ний крепяхме ги с ръка.
	В миг горите заехтяха:
	пред нас беше бой велик!
			Чужденците ни видяха
			и злорадостно шептяха:
	Клети български войник!

	Чухме ги и подлудяхме
	и във сливнишкия дим
	като бесни полетяхме
	да умрем ил победим.
	И победата я взехме
	с бодила на наший щик!
			Враговете се слисаха
			и уплашени крещяха:
	Бежте! Българский войник!

	И на Драгоман проходът
	много къс им се видя,
	удиви се Царибродът:
	вчера той ги посреща!
	И Милан отседна клети
	да почине бар на миг,
			но и там го страх връхлете:
			Бре, я коня доведете,
	ето българский войник!

	Ех, ний скоро ще се върнем,
	ако бог ни поживи,
	мили майки ще прегърнем
	с лавров венец на глави.
	И когато се покаже
	полкът ни в града със вик,
		нека чуем в оня миг
		що светът ще пак да каже
	зарад българский войник!



	Орел
	в Драгоманския проход


	Орел, и ти, и аз безгласно
	летим към бойните полета,
	и теб, и мен влече ужасно
	дъхът на битката проклета.

	Орел, да имах твойте криле,
	фръкнал бих нейде в небесата…
	Тук много кръв, тегла, насилье,
	тъжовна много е земята.

	Пред мен се валят в кръв останки
	от много свършени животи,
	в въздуха стенят мъртви сянки.
	Нишава като в гроб клокоти.

	О братя сърби, плача ази!
	Умря великата надежда:
	кръв, кръв, си кръв! От нас до вази
	пътека кървава отвежда.



	На Милош Милоевич и съдружие


	Полвек посявахте лъжата гнусна
	в земята сръбска, о, жреци коварни,
	и вашто семе плод обилен пусна:
	пожнахте срам — не сте ли благодарни?

	Полвек народу разума мрачихте,
	убихте правата му свяст природна,
	душа му млада с татул вий поихте,
	хранихте го с вражда неблагородна.

	Милош Милоевич, сега къде си?
	Що правите, нещастни комедйаши?
	Разгромът сливнишки ви зле потресе,
	пръсна дима из мозъците ваши.

	Пиянци, изтрезнейте, веч е време,
	слепци, прогледайте и вижте зрака,
	ил ти поне стани, о, сръбско племе,
	и прогони тез бухали на мрака!



	При царибродския бой


	Луча! Свети разкошно през мъглата,
	реви, о, лъв от векове замлъкнал,
	фърчи, орел, из клетката изфръкнал,
	о, дух народен, разпери крилата!

	Лети, свети и нивга да не гаснеш;
	топлй сърца — герои да развъдиш;
	пет века трябваха — убит да бъдеш,
	а час ти стигна — гигант да пораснеш!

	Свободо, ти из тъмните гробове
	извикваш трупа — херувим да стане;
	магеснице, ти в нашите Балкани
	сред зимата разцъфваш лаври нови!



	Не, не ще се радвам кръвожадно…


	Не, не ще се радвам кръвожадно.
	Скъпи нам са тез победни лаври.
	Всяка радост в мойто сърце страдно
	прави ножа повеч да се завре.

	Колко сълзи всяка песен струва!
	Всяк възторг е океан от злоба,
	в други гърди що бесней, върлува,
	всякой лавър е триумф на гроба.

	Не, не ще се радувам безумно:
	кръвта дето леем, наша кръв е,
	не нудете ме да пея шумно —
	на плача всегда певецът пръв е.

	Вас ви смайва шумът на борбите,
	славата, юнаците, що светят —
	гробовете, майките, сълзите
	вижда, чувствува един поетът.



	О, братя, ний се бихме зарад вас…


	О, братя, ний се бихме зарад вас
	в цветущата долина на Морава;
	тогаз деляхме братски скръб и слава,
	а днеска Сливница стои пред нас.

	Наследье страшно таз война остави,
	в душа ви вписана е с кръв и срам.
	Ний пак ръка подали бихме вам,
	но вие — вий не можете забрави.

	Аз помня оня ден, когато вас
	здрависахме при Гредетин жестоки.
	Какви мечти прекрасни и високи
	цъфтяха в нашите души тогаз!

	Мечти за вечно братство, за свобода,
	за дружен труд към честен идеал:
	О, братя, вий удавихте във кал
	тоз сън величествен на два народа.



	Само ти, солдатино чудесни…



	(в памет на тържественото посрещане на нашите войски в София на 14 декември)


	Само ти, солдатино чудесни,
	всичко снесе на плещи се здрави,
	само ти, юнако неизвестни,
	нас спаси, България прослави!

	Крилат на си — планини префръкна,
	герой не бе — как се мре, научи,
	ти с ура пушкалата затъкна,
	ти на щик победата набучи.

	Храбри идат твойте капитани,
	радува ме цветна им корона;
	ала ти, войнико невенчани,
	горди сълзи правиш ме да рона!

	Плача, кат ви гледам, братя прости,
	така бледни, дрипави и прашни…
	Добре дошли, мои царски гости!
	Добре дошли, лъвове безстрашни!


	Сеяч



	„Ми смо знали, да су бугари прости бостанджиjе, вещи само кромпира и лахана садити“
	(Отзив на един сръбски вестник през войната)


	Да, приятели, ний садим и сеем,
	светият труд е нашето оръжье,
	надеждите ни нивга той не лъже
	и роби — с него царства днес владеем.

	От Черно море до Пинд, до Морава
	безшумно българин оре и сее
	и зеленчук, и жито, и идеи —
	а майката земя му спорно дава.

	Той сей и сбира — с чест си вади хлябът, —
	потът му ражда плодове узрели:
	ту златен клас, ту грозд, ту харно зеле,
	ту Сливници — когато му дотрябват.


	Новото гробище над Сливница


	Покойници, вий в други полк минахте,
	де няма отпуск, ни зов за борба,
	вий братски се прегърнахте, легнахте
	и „Лека нощ“ навеки си казахте —
			до втората тръба.

	Но що паднахте тук, деца бурливи?
	За трон ли злат, за някой ли кумир?
	Да беше то — остали бихте живи,
	не бихте срещали тъй горделиви
			куршума… Спете в мир.

	Българио, за тебе те умряха,
	една бе ти достойна зарад тях,
	и те за теб достойни, майко, бяха
	И твойто име само кат мълвяха,
			умираха без страх.

	Но кой ви знай, че спите в тез полета?
	Над ваший гроб забвеньето цъфти.
	Кои сте вий? Над сянката ви клета
	не мисли никой днес освен поета
			и майките свети.

	Борци, венец ви свих от песен жива,
	от звукове, що никой не сбира:
	от дивий рев на битката гръмлива,
	от екота на Витоша бурлива,
			от вашето ура.

	И тоз венец — той няма да завене,
	и тая песен вечно ще гърми
	из българските планини зелени,
	и славата ще вечно пей и стене
			над гробни ви хълми.

	Почивайте под тез могили ледни:
	не ще да чуйте веч тръба, ни вожд,
	ни славний гръм на битките победни,
	към вечността е маршът ви последни.
			Юнаци, лека нощ!


	Песен



	На българския орач през 1885 година


	Таз година не засяхме
	наште ниви и поля;
	ний по битките летяхме,
	много кръв се там проля

	Ний при Сливница се бихме,
	тамо всякой беше пръв;
	бихме се и не щадихме
	чуждата и нашта кръв.

	Ний не бяхме твърде вещи
	в тая новата игра
	и от всички мъчни вещи
	помняхме ура.

	Таз година не фърляхме
	семе в наште ниви, грях!
	Нейде с бомби ги орахме
	и сеяхме кости в тях.

	Няма много жито тамо
	догодина да сберем:
	умни хора казват само,
	чудна слава ще пожнем.

	Ех, юнашки се борихме,
	ех, че беше ли борба!
	Много рани придобихме,
	ала никоя в гърба.

	Нищо. Те са белег, божем,
	че сме ходили с войска —
	доста ралото да можем
	пак да тикаме с ръка.


	Тракия


	Напрягай, Тракио, могъщи жили,
	от стомана са те, недей клюмва;
	отдай последния си сок и сили —
	ти векове ги другиму дава.

	Славянска Голгота! В борба сурова
	ти жъртви си пренасяла без брой,
	ти сявга си била за смърт готова
	при всякой фърлен зов: Напред! На бой!

	Не питаше отдека тоз глас беше.
	Кат боен кон, кога зачуй тръба,
	наостряше се, пламваше, летеше
	стремително във лудата борба.

	* * *

	Поклон, земя на духове свободни!
	О, Тракио, ти носиш кървав знак,
	над всичките кипежи благородни
	развявал се е твоят се байрак.

	Сърце и фокус — ти събра живота
	и силите народни за борба;
	ти първата викна: „Не щем хомота!“
	Свирй със пробудителна тръба.

	Ти викаше: „Умрели, възкреснете!
	Вам тъмно ли е? Ето ви зари;
	жъднейте ли — на, мойта кръв земете,
	за вашата свобода буйна ври.“

	И пущаше, кат орляк по полята,
	апостоли, герои и певци,
	надеждите да сеят във сърцата,
	заспалите да будят мъртъвци:

	Софроний пейше: „Ставай, жално племе!“
	Раковски искри фърляше навред,
	и Левски сееше велико семе,
	и тихий Любен думаше: „Напред!“

	Ти викнеше: „Умрете, мои чада!“
	И ето Каблешков че мре герой,
	на Бузлуджа Хаджи Димитър пада,
	Бенковски в гроба, Ботев в славен бой.

	Батак ли беше нужен жъртва — „Нека —
	ти казваше, — аз цяла ще се дам!“
	На Сливница присъдна чу ли ека,
	ти викна: „Орли, фъркайте натам!“

	* * *

	Поклон, земя на рожби горделиви,
	на лъвове, герои и певци,
	поклон на твойте рани вечно живи
	и лаврови, и търнови венци!


	Свири нощната фъртуна


	Свири нощната фъртуна,
		снежни преспи вей,
	пред замислената куна
		кандилце мъждей.

	Боже, чуй от твойто небе
		скръбните сърца,
	тука молят се пред тебе
		майка и деца.

	„Молете се, мои птички,
		майката шепти,
	помолете се за всички —
		зимата пищи.

	Планините са студени,
		ледна е нощта,
	молете се, дяца, с мене,
		за сиромашта;

	за войската, дето мръзне
		на полето въи,
	там и ваший тейко зъзне
		буден, без огън.

	Вихри веят ло полето
		и снегът вали…
	Боже, дъхни от небето,
		времето стопли.

	Духни, развей снеговете,
		спри вятъра лош,
	пални слънцсто да свети
		в тая черна нощ,

	да им грейне, да им стопли
		клетите сърца —
	ще познаят, че се молят
		зарад тях деца.

	Молете се, мои птички,
		за ваший баща,
	помолете се за всички
		ледна е нощта.“



	В окопа


	Кървавият бой престана,
	мракът нощни наближи.
	Паднал българин в окопа
	там до сърбина лежи.

	Един други се убили;
	куршум щику дал ответ.
	Гаснат сили, скоро двама
	ще оставят белий свет.

	— Брачо — сърбинът изпъшка, —
	гаче те познавам аз?
	— Аз съм, Йово, добра среща,
	господ пак събира нас.

	Жал ми е за теб, сюрмахо,
	имаш дребна челяд ти!
	— Фала, брачо… Памет тъмна… —
	Кой си, я ме подсети,

	дека с тебе се видяхме?
	— Във Алексинацкий бой —
	турска кръв там проливахме…
	— Петко! Ти си? Брачо мой,


	опрощавай… Лепо помня,
	без теб тамо аз бях леш.
	Майка ми за твойто здраве
	често палила е свещ…

	— Сполай, Йово… Няма нужда,
	ти по-харно отплати!…
	Ний избихме се кат псета,
	господ нека ни прости.

	— Брачо! — Йово, аз умирам…
	Огън, жажда! Ох, горйъ!
	— На водица в манерката,
	пийни, брат. И аз ще мръ.

	— Сполай, Йово… па прощавай,
	свърших!… Моят гроб е тук!
	— Петко! И аз с тебе брачо:
	ще заспим един до друг!

	Мръкна. Въз полето бойно
	падна нощната мъгла;
	пад мъглата спят спокойно
	хладни, кървави тела.



	Да се не упиваме безпечно…


	Да се не опиваме безпечно
	с лаврите си: дълга е борбата
	Час е да поченем дело вечно,
	нам не се е свършила съдбата.

	Не смъртта, не гробът и не сечът
	дават на народите животът.
	Чест на тия, що блестяха с мечът,
	чест на тия, що с ума работят.

	Чест на всички, що в полето родно
	скромно хвърлят семето духовно,
	но на нашто здание народно
	с цимент дават траене вековно.


	Стихотворения за малки деца

	Училище


	Детенце хубаво,
	пиленце любаво!
	Къде под мишница
	с таз малка книжица?

	Отивам, бабичко,
	макар и слабичко,
	книга да се уча,
	добро да сполуча.



	Звезда


	Звездице ясна,
	защо угасна?
	— Нощта отива,
	денят навива.
	Аз бързам нине
	в небото сине
	да си почина
	дор до мрачина…
	А мойта кака,
	Зорница красна,
	ще да причака
	Зората ясна.



	Овчар


	Когато бях овчарин
	и овцете пасях,
	бях много благодарен,
	макар и сиромах.

	Щом пукнеше зората,
	изкарвах ги навън
	и свирях из гората,
	подпрян на някой пън.

		И времето бе кратко
	със шарен ми кавал,
	и никога тъй сладко
	не съм ни ял, ни спал.

		И днес, когато виждам
	овчарче малко аз,
	не знам защо завиждам
	и охкам си без глас.



	Кон


	Тичай, тичай, коньо,
	коньо, вихрогоньо!
	По туй равно поле
	къмто нашто долье!

		Не се заморявай,
	гривата развявай,
	под теб всякой камен
	нека пуща пламен.

		Че за мене вайка
	моя стара майка:
	бързам да я зърна,
	па да я прегърна!

		Трета е година
	как съм на чужбина.
	Тичай, тичай, коньо,
	коньо, вихрогоньо!



	Жетварка


	От мъничка навикнах
		да ходя по полята
	и лете аз обикнах
		да жъна там в нивята.

	От маранята жежка
		аз сърпа не оставям
	и работата тежка
		със песен я забравям.

	Така минувам лете
		по жетва, жетва злата
	и колчем найда цвете,
		накичвам си главата.



	Коледа


	Ой, Коледо, мой Коледо,
	роди ми се боже чедо.
	Кравай скача от полица
	ври в котлето кървавица.

		Запей, бабо, като лани,
	весело на нас да стане:
	ой, Коледо, мой, Коледо,
	роди ми се боже чедо!



	Крава


	Темно е станало,
	слънце се не види,
	с виме напращяло
	нашта крава иде.

		Виж как милно гледа
	и мучи, горката,
	милите си чеда
	чака пред вратата.

		С прясно бяло мляко
	пращи нейно виме…
	Дай ведрото, како,
	да я издоиме!



	Овца


	Детенце

	Овчице късорока,
	овчице плиткоума,
	овчице тънконога,
	къде така из друма?

	Овца

	Детенце присмехулче
	със дрипаво качулче,
	със скъсано цървулче,
	отивам си на паша:
	на двора сенце няма.
	А ти къде?

	Детенце

		При мама,
	че е сварила каша.



	Гора


	Буки високи
	тамо растат,
	доли дълбоки
	тихо шумят.

		Зверове диви
	крият се там;
	елен страшливи
	лута се сам.

		Бурите вият
	тамо всегда,
	орлите вият
	свойте гнезда.



	Поле


	Ой, поле, поле,
	ти, равно поле,
	твойте ниви,
	ниви шумливи,
	са кат морето
	в жаркото лето;
	твойте полени,
	росни, зелени,
	пролет богата
	кичи с цветята;
	твойте ветрища
	далеч отвождат,
	твойте равнища
	не се изхождат.



	Марица


	Марице, водице,
	отде се сливаш?
	Къде отиваш?
	Момице, сестрице,
	ида от Рила,
	планина мила,
	оттам извирам,
	потоци сбирам,
	поя полени
	с води студени,
	разхлаждам всите
	в горещините.
	Карам мелници,
	нося черници*
	[* Каик, враница (лодка).]
	и все надоле
	низ равно поле.
	При Одрин града
	приимам Арда,
	другарка бясна,
	и Тунджа ясна.
	Във Бяло море
	аз се изливам,
	в широко дворье
	аз си почивам.



	Търново


	Там при Трапезица
	стара е столица,
	царева вдовица;
	Янтра я обвива,
	с песен я приспива
	като самодива.
	Върху нея лева
	гордо се развева,
	сичките съгрева.



	Селянка


	Дядо

	Добър час, невясто,
	от кое си място?

	Селянка

	Хе, там от селцето —
	виж го де, в полето!

	Дядо

	Що си в град ходила?
	Що си там чинила?

	Селянка

	Бях дошла със дружки
	да продавам крушки.

	Дядо

	Сбогом, булче младо!

	Селянка

	Здрав да бъдеш, дядо!



	Вардар


	Шуми Вардар хладни
		в красни равнини,
	нивя, поля жадни
		хлади и пои.

	Чуйте как той пее
		и пъшка сега!
	Как от него вее
		жалост и тъга!

	Той тъгува, плаче,
		че на тоя свят
	е остал сираче
		македонец брат.



	Пловдив


	Въз три хълма горделиво
		Пловдив се възноси
	и полето послушливо
		свойта дан му носи.

	И Марица бистро, леко
		гърди му прохлажда,
	и Балканът отдалеко
		поздрав му проважда.



	Средец


	При Витош висока,
	на поле широко
	кат красна зорница
	изпъкна столица.

		Тамо княз народен
	царува със слава,
	българин свободен
	сам се управлява.

		Боже, не забравяй
	надежди ни злати!
	Боже, не оставяй —
	и другите братя!



	Стара планина


	Хубава е много Стара планина:
	лете стада, буки нея веселят,
	зиме сняг облича нейни рамена,
	пролет при крака й шипъци цъфтят.



	Заход и изход слънце


	Слънцето на заход бега,
	а със него люта жега;
	доста вече то греяло,
	доста вече се лутало
	и нагоре, и надолу
	по небето синьо, голо,
	както всички божи хора
	и то сеща труд, умора:
	требуват му сили нови;
	сетни си зари, огньове
	на небето то ги дава
	и с земята се прощава.
	Скоро то накрай небето
	ще пропадне във полето,
	във полето, под земята,
	в свойта люлка непозната,
	да си легне, попочине,
	в сън приятен да премине,
	дор се месечко насити,
	месец, още и звездите
	по небето да светлукат,
	да си греят и блещукат.
	Утре рано изпод земя
	пак ще пътя си подземе
	и из темни, нощни бездни
	то на изток ще възлезне,
	ясно лице ще покаже
	и „Добрутро!“ ще ни каже…



	Селска черкова


	Всред село ми се издига
	бяла черкова висока,
	там кандилце едно мига,
	влада тишина дълбока.

		Но по празници големи
	тя все буди, съживява
	и клепалото не дреме:
	всички люде призовава.

		Да се сбират, да се молят
	гологлави и смирени,
	и свещеник пред престолът
	пее господу хваленье.



	Сватба


	Ясна гайда е писнала,
	залюляло се хоро,
	млада булка се хванала
		цяла в наниз и сребро.

	А до нея юнак силен
	скача весел и засмян,
	поглед хвърля й умилен:
		той е младий й стопан.

	Стари сватове наокол
	с пълни бъклици стоят,
	често вдигат ги високо
		един друг си честитят.

	Скоро слънце ще да зайде,
	мрак ще замени денят,
	ала грасовите гайди
		дор до утре ще ручат.



	Димитровден


	Ден Димитров дойде,
	хладно зе да става,
	лятото отходи,
	зима наближава.

		Всички пременени
	празникът посрящат;
	момите засмени
	сватбите захващат.

		Птиците последни
	на юг отлетяват,
	ратаите бедни
	мирно се главяват.



	Великден


	Христос възкръсна!
	Из гроба тъмни
	той мрака пръсна:
	пред нас да съмне.

	Мъжът, детето
	сега се радват,
	играй небето,
	трепери адът.

	Да пейм, дружина!
	Великден днес е!
	Цял свят почина:
	Христос възкресе!



	Гроздобер


	Пълни гроздове висят
	по листнатите лозици
	и с кошове да берат
	бързат булки и девици.

		Време весело наста,
	по лозята шум и песни…
	Дене радост, а нощя
	светят огневе чудесни.

		По полето цял рояк
	завървели млади, стари,
	грозде влече, носи всяк:
	в ръце, в кошници, в товари.

		Всякой, който се потил,
	пълна бъчва ще да има,
	ще дочакова Васил,
	ще се радва цяла зима.



	Село


	Наште селски хижи
	са покрити с слама,
	но там няма грижи
	и богатство няма.

	Пътищата тамо
	са в трева обрасли,
	в двора гледаш само
	кошер, купни, ясли.

	Заран ний телците
	караме на паша,
	вечер дойм козите
	в кошарата наша.



	Орач


	Кога времето настане —
	нивите да се орат,
	трябва рано да се стане,
	волове да се поят.

	После впрягам ги в хомотя,
	прекръстя се и ора,
	хвърлям семе и работя,
	та докле се уморя.

	А пък господ от небето
	семето ще разплоди
	и до друго ясно лето
	моят пот ще награди.



	Отечество


	Оня, който не обича
	свойта татковина драга,
	той се лош човек нарича,
	господ нему не помага.

	Всички братя сме родени
	в наша лепа България,
	с едно мляко сме кърмени,
	една кръв сме всички ния.

	България рай е земни:
	ражда грозде, цвете, жито,
	а във нейни гърди темни
	много злато е зарито.



	Пролет


	Топли ветрове завяват,
	бързо пукат ледовете
	и далеч от нас се дяват
	студовете, снеговете.

	Планини зазеленяват,
	поток шурти из морави,
	небеса се заведряват,
	зашумяват вси дъбрави.

	Кукурякът си излязва
	изпод новата тревица
	и кокичето показва
	чудно бяла си главица.

	Птичетата ясно пеят
	покрай бистричките вади
	и тук-там си вече блеят
	агънцата по ливади.

	Пролет! Всичко е засмяно!
	И деца отрано стаят
	по полето разцъфтяно
	да си пеят и играят.



	Лято


	Лятна жега е настала,
	жарко слънцето ми грей,
	темна гора занемяла,
	лястовичка слабо пей.

		По полето златни ниви
	се люлеят кат море,
	ален пукал горделиви
	в тях окото ще съзре.

		Веч рекичката пресъхва,
	птиците замлъкват там,
	хладен ветрец не полъхва,
	въздухът е пуст и ням.

		Дай ни, боже, от небето
	ситен дъждец да се лей,
	да се прохлади полето
	и птичката да запей!



	Бъдни вечер


	Бъдни вечер ей настана,
	утре е година нова,
	в къта чака за зарана
	вейка дрянова, сурова.

	Във огнището блещука
	буен пламен и искрее,
	а в прозорци често чука
	зимна буря и беснее.

	И бащата седи в къта,
	челядта си милно гледа
	и към бога мълчешката
	благодарност изповеда,

	че дочакал живо, здраво
	ново лято без неволи,
	стара майка прикадява
	трапезата и се моли.



	Есен


	Закапаха листата,
	посърна ми тревица,
	повяхнаха цветята:
	я гледайте земята
	тъжи като вдовица!

		Престаха всички птички
	да пеят като луди,
	усърнал’те горички
	веч никой глас не губи,
	и малки лястовички
	студът далеч прокуди.

		Не бойте се, градини,
	цветя, гори листнати!
	Зимата ще да мине
	и пролет пак ще прати
	премени вам богати!



	Молитва


	Дядо господи, прости ме,
	моля ти се от душа,
	с ум и разум надари ме,
	да не мога да греша!

	Запази ми ти сърцето
	от зли мисли и неща,
	всичко видиш от небето:
	зло до мен недей праща!

	Дай на мама, дай на тате
	здравье, сила и живот,
	мир, любов на всички братя
	и добро на наш народ!



	Жетва


	Ниви вече пожелтяха,
	златна жетва приближи,
	пълни класове узряха,
	ей светулка се яви.

	Млади, спретнати жетварки
	с изглед радостен и леп
	зеха сърпе, паламарки
	да си жънат златен хлеб.

	Жънат, пеят и снопове
	лягат, трупат се навред,
	а под сенки орехови
	спорен чака ги обед.

	Вечер с песни, с хороводи
	си почиват от трудът.
	Зора пукне, ден ми доде,
	сърпе грабят и вървят.



	Зима


	Ето зимата настана,
	сняг вали, вали, вали
	и в бяла си премяна
	все земята весели.

	Във огнището ни свети
	и пламти голям огън,
	хай, шейните си грабнете,
	че пързалки има вън!

	Да се лъзгаме другарски
	по сребристий, гладък лед,
	идат празниците царски,
	радост има занапред.

	От уроци ще починем,
	разпус нам ще да дадът
	и човеци ще да чинем,
	ще се валяме в снегът.

	Коледа, Васил ще дойдат
	и кравай ще ни дарят
	и децата ще да ходят
	да сурвакват, честитят.



	Пролетен дъжд


	— Ситен дъжд вали, дечица,
	всяка капка е желтица!
	Деца припкат и крещят,
	злато в поли да берат.

	— Потърпете, вий, дечица,
	сбра-щем първен ний пшеница,
	а пък златото тогаз
	ще самичко до при нас!



	Ела


	Дървари влачат из балкана
	ела безвременно заклана.

	Де нейни клони разцъфтени?
	Де нейни стръкове зелени?

	Елата плаче и проклина,
	че тя отрано ощ загина:

	Ах, проклет тоя, що уби ме,
	от мойте сестри раздели ме.

	Аз цъфнях млада и засмена
	във моята гора зелена.

	Дано лозата да изсъхне,
	де мойта хубост ще заглъхне!

	Дано домът да се запали,
	де мене биха приковали!

	Дано огнището изсъхне,
	де мойто тяло ще загине!



	Нива


	Ниво, моя ниво,
	харно ти отиваш.
	Зрееш ти на слънце,
	класове наливаш.

	Вятър ли подухне
	от долища горски,
	ти се люляш чудно
	кат талази морски.

	Малка птичка пеек,
	над теб вий се, пее,
	а пък страшен облак
	горе се чернее.

	Ти си зрейш безгрижно,
	с ветрите играеш,
	людските неволи,
	ниво, ти не знаеш.

	Ветре ли, разкарай
	градушка и хала!
	Боже, запази я
	нивата узряла!



	Лебед


	Тихо ветрец разлюлява
	синия кристален вир,
	красен лебед гордо плава
	тамо надлъж и нашир.

	Гърдо вдига гърди бели,
	шия хубава криви;
	а върбите са навели,
	шушнат с водните треви.



	Птичка


	Птиченцето труд не знае,
	нито грижи както ний,
	много, много се не мае,
	гняздото си скоро вий.

	Нощем в клонето се сгуша,
	утром — слънце кат изгрей,
	то гласа на бога слуша:
	трепне криле и запей.

	Мине пролет разцъфтяла,
	минат летни марани,
	дойде есен, дъжд и хала,
	падне сняг по равнини.

	Всякой тръпне и се свива;
	птиче през море върви,
	в топли крайща то почива,
	дор се пролет пак яви.



	Първий сняг


	В детинството ми, в онуй време,
	кога животът ни е драг.
	Как силно тупкаше сърце ми,
	когато виждах първий сняг!

	На зимата видът суровий
	и първий студ, и ближний мраз
	хилядо радости по-нови
	възбуждаха у мен тогаз.

	Шейната си аз бързо стягах
	и грижа що е без да знам,
	по мекий сняг с другари бягах
	ил с валки биехме се там.

	О, дни детински, дни благати!
	О, драги, румени деца,
	тъгите вам са непознати,
	смехът играй ви по лица.

	За вас са песни и пръзалки,
	за вас е шум, живот и свет,
	о, радвайте се, дор сте малки,
	че няма радост занапред.

	Но ей детинство ми премина
	и първий сняг си пак вали,
	настана студ и таз година,
	но туй ме веч не весели.

	Аз мисля, мисля за ония,
	които дзъзнат на студа,
	които в крайна оскъдия
	кълнат си дните на света.

	Аз мисля бедните вдовици,
	без хляб, без покрив що тъжат,
	и тамо голите темници,
	де мойте братия лежат.

	И тия, що за зли неволи
	е господ на света пратил,
	и тез, които гладни, голи
	посрещат Коледа, Васил.



	Цар Симеон
	Край Босфора шум се вдига


	Край Босфора шум се вдига,
	лъскат саби, щитове,
	ето Симеон пристига,
	воеводите зове:

	„Съберете се, войводи,
	храбри орляци безброй;
	много войски и народи
	паднаха под ножа мой.

	Скоро гърда Византия
	ще да бъде в нашта власт,
	стягайте се смело вие,
	на пристъп щъ водя вас!“

	В Цариградските палати
	разтрепера се Роман,
	прати дарове богати
	в Симеоновия стан.

	„Не щъ дарове, ни злато! —
	гордо викна Симеон, —
	мойто царство е богато,
	златен е и моят трон.

	Сам Роман да се представи,
	нека той да проси мир!
	Нека поклон ми направи,
	па видя-щем по-подир.“

	Мъчно, срамно на Романа;
	но какво да чини той?
	Веч войска му не остана,
	нито сърце зарад бой.

	И разплакан той излиза
	из влахернските врата,
	с чудотворческата риза
	и с молитва на уста.

	И когато той съгледа
	българските редове,
	гладни още за победа
	и за нови боеве —

	той падна пред Симеона,
	унизено проси мир…
	„Остави ми само трона,
	давам всичко в тоя мир…“

	Шумят войски и войводи,
	вей се българският стяг,
	Симеон умислен ходи,
	гордо гледа своя враг.



	Уловена птичка


	Деца

	Видиш, птиченце крилато,
	ние в примка те държим
	и със тебе цяло лято
	няма да се разделим.

	Птичка

	Ах, защо ви съм? Бъдете
	милостиви тоя час,
	да си хвръкна ме пуснете,
	в примката ще умра аз!

	Деца

	Не грижи се, мила птичко,
	дор си в нашите ръце;
	ще те храниме със всичко,
	с захарчица, с млечице.

	Птичка

	Мляко що е не разбирам,
	захар ази не кълвя,
	само зрънца знам да сбирам
	и мушици да ловя.

	Деца

	Ти зимъска ще загинеш
	на полето там сама!
	По-добре да си починеш
	в нашта клетка у дома.

	Птичка

	Не се бойте, аз щъ хвръкна
	татък в топлите места,
	в ваш’та клетка ще издъхна,
	макар златна да е тя.

	Деца

	Мила птичко, ти не знаеш
	как е харно тука, виж —
	ти със нас ще си играеш,
	няма що да се боиш.

	Птичка

	Мен, дечица, по е харно
	да си хвъркам по светът,
	тук щъ умра аз навярно,
	тясно ми е в тоя кът!

	Деца

	Право казваш, пиле клето,
	тук на мъка ще живейш,
	хай хвръкни си към небето,
	на свобода да си пейш!


	Свободните ми часове

	На чужбина


	Преди години аз оставих
	село и бащиний си дом,
	на път далечен се отправих
	през планината бързешком.

	Тогаз мечтаях във ума си
	за бъдащите злати дни
	и без да крия радостта си,
	летях към чуждите страни.

	И пълен с бляскава надежда
	и с омаятелни мечти,
	едвам отечество изглеждах,
	небрежно казвах му „прости!“

	Не знаях аз, не оценявах
	какво оставях тоя ден
	и тъй несмислено менявах
	отечество за край студен!

	Ала бидох наказан строго,
	откак се с него подиграх:
	теглих в чужбина, плаках много,
	задето люлка си презрях.

	Изчезнаха ми вси мечтанья
	и лъжни фантоми, и рай,
	и родните възпоминанья
	тешат ме в тоя чуждий край!

	Отечество! долино свята,
	поляни красни! милий бряг,
	кога ли с радост хвърковата
	ще мога вас да видя пак?!



	Тежка мисъл


	Във душата ми стъмнена
	горки мисли се таят,
	мойта съвест възмутена
	ядни спомени летят.

	Мислях ази да промина
	в тоз лукав и шумен свет
	тих, невинен, но загина
	таз надежда занапред.

	Няма туй, кое желаях,
	аз да найда на света
	и това, кое мечтаях,
	виждам, че било мечта.

	Чувства хубави и прави
	обладаваха ми дух,
	но всъде срещнах лукави
	и всъде неправда чух.

	Бодростта ми се изгуби
	всред световните беди
	и душата ми възлюби
	туй, що мразеше преди!



	Ода на 11-ий майя


	Природата е красна, усмихната и млада,
	небето се синее и майя месец влада,
			о, хубав е светът!

	Поля се разцъфтели, гори се разшумили,
	зефири хладни веят, цветя и ружи мили
			миришат и цъфтът.

	Кристалните потоци шумят си из долини
	и птички чуруликат, и славеи в градини
			си пеят с милен глас.

	Невидим ангел фърка и пръска обаянье,
	навред е лепо, чудно и пълно със сиянье
			и драго окол нас.

	Но кой е тоз вик днеска еклив, могущ и ясен,
	въздуха кой оглаша вьв тоя час прекрасен
			и пълен с тържество?

	Та кой го днес издава със толко гръм и слава
	из крайща най-далечни, та с него се сглашава
			и цяло естество?

	От цветните брежища, Вълтава де се лее,
	през белий, тихий Дунав, кой волни се люлее
			тъжовен и велик;

	през върхове балкански, орелът де царува,
	до Бяло море даже, що гордо се бунтува,
			се носи тоя вик!

	Да; днес народи братски по дух, език и племе
	двамина братя слават, два праотци големи,
			въздават им хвал?!

	Със песни, с ликуванья възторга си являват,
	взаимно се здрависват и задружно венчават
			се същите чела.

	Кои са тия мъже дотолкова любими,
	със толкоз славен спомен, та пълни тяхно име
			вси крайща и сърца?

	Иноци мудри, скромни, те слава не са щели,
	но що ли тъй светливо са днеска заблещели
			светите им лица?

	Било далечно време: във мрачна простотия,
	в невежество дълбоко дремала България.
			И нейни чада там.

	Били свирепи, диви, живот им бил мрътвешки
	наука и напредък, чувства человешки
			били незнайни тям…

	Без книга и без те бъдаще немали,
	то в мрак се грозен крило, във който се скривали
			и бившите им дни.

	Творецът не знаяли! Поганци суеверни,
	на богове бездушни във капищата скверни
			кланяли се они.

	Тъй жално, недостойно народ, дарен със гений,
	за работи велики от бога назначений,
			гаснял в тъма и мрак!

	Кат две слънца тогава два братя се явили,
	със чувства най-високи се те одушевили
			към своя род мил, драг.

	О! Час велик и славен! Дела им се венчават
	и Кирил и Методий Бориса веч кръщават
			и неговий народ —

	и писмена народни те вещо сътворили,
	и божието слово чрез тях му го открили
			и дали му живот.

	Вси царюве, народи зачули с удивленье,
	че в Крумова държава бутнали с посрамленье
			Перунова кумир!

	И бързо, ненадейно лъснала България,
	във нея се вцарили божа благословия,
			наука, зрак и мир!

	И двата силни братя чрез грижи безконечни,
	с величие душевно но крайща най-далечни
			разсявали светлик.

	Разпалено учили ту жители преславски
	със думи братски, живи, ту племена моравски
			по разумен язик.

	Слушали всички с радост ученье благодатно,
	че то било им мило и родно, и понятно
			за техните души.

	И то се вкоренило, и плод безценен дало;
	ей десет века има, откак му е начало,
			и славно пак звучи.

	Мильони души днеска то тегли и сбратява,
	на него едногласни фалби творцу въздава
			и цял славянский мир!

	Кат щит непроницаем живота ни запази
	и вси беди враждебни, що сполетяха нази,
			отблъсна най-подир.

	Подвижници безсмъртни! Не тий ли са причина,
	задето нам народа не падна, не загина
			под грозната съдба?

	Не тяхното ли име от мъртвий сън вдигна ни
	и тоз огън божествен нечакано вдъхна ни
			за жизън… за борба?!

	Да; в подвига им светли за нас примери има
	отечество да любим с любов неугасима
			и неговата чест…

	За него да милеем, за него да се трудим
	и тям делата сяйни, с кои се толко чудим,
			и ний да вършим днес.

	О, сенки величави!… Светила лъчезарни,
	със вази се гордее родът ви благодарни
			от вази вьзроден.

	И нека чуй вселена чрез наште ликуванья,
	чия се памят слави сьс песни, с възклицанья
			и с венци тоя ден!!…



	Сбогом на Витош планина



	(Посвещавам на г-да Ш-ци в София)


	О! Дайте ми горите височайши!
	Лорд Байрон


	Сбогом, прощавай, Витоше моя,
	песен подирня теб песнопоя;
	сбогом ти казвам, че е настала
	зарад нас двама тежка раздяла.

	Ние се, горо, с тебе сближихме,
	тайни си мъки ний поверихме:
	аз ти ги казвах с пламенна дума,
	ти ги мълвеше с твоята шума!

	Ази ще ида в родни полени,
	тамо, де цъфнат ружи засмени,
	дето се Стара планина вдига
	и със глава си облаци стига.

	Как ми е мила, как е тя славна!
	Как се изправя дива и гнявна!
	Бий ми сърцето пак да я видъ,
	сбогом, прощавай! Тамо ще идъ!

	Тя е душа ми сявга пленила,
	с спомени сладки, с възторг кърмила,
	аз ща и носа в нейни дъбрави
	поклон от тебе и много здравье.

	Аз ща и кажа с думи жаловни
	твоите мисли, грижи отровни,
	нека ги чуе, нека ги знае,
	чужда не е ти, твоя сестра е.

	Радости нямаш, нито веселья!…
	Нека скръбта ти поне споделя,
	колчем и ветрец листи полюшни,
	тя ще въздиша, тя ще я шушни!

	Тя е кат тебе веч побеляла,
	страшни прилуки е преживяла,
	може би скърби що са да знае
	и като тебе скритом ридае!

	Тъй, ако нужда друг път добиеш
	твоята жалост ней да откриеш,
	орли из твойте викай пустии
	и по них, горо, глас изпрати и.

	Нека над нея жално се вият,
	криле широки гневно да бият,
	тя, кат ги види, ще се досети,
	че те и носат вести проклети!

	Тя ще тогава да потрепери,
	ще се навъси и начумери,
	буря ужасна там ще подкачи
	и ведно с тебе тя ще заплачи.

	Тъй ще олекнат ядове скришни,
	като с нас плачат нашите ближни,
	тъй се пренасят тежки теглила,
	сбогом, прощавай, Витоше мила!



	Приветствие на леди Странгфорд


	I

	Вест радостна, мила
	чу наший народ:
	в Цариград стъпила
	и чест нам сторила
	миледи Странгфорд.

	И муза ми драга
	венеца завчас
	на глава си слага
	и запя веднага
	със ясний си глас.

	Добре ми дошла ти,
	миледи Странгфорд,
	в тез места благати
	и мили, познати
	на славният лорд,

	на твой скъп стопанин,
	на наший Странгфорд,
	достоен гражданин,
	прочут англичанин,
	с името си горд.

	Той пръв милостиво
	погледна към нас
	и доде му криво
	тъй несправедливо
	да тлейм до тоз час.

	И той ни обикна
	и да ни огрей
	завесата вдигна
	и с мощ се провикна:
	„Тоз народ живей!“

	И с доблест най-сгряна
	на нас — народ клет,
	приятел он стана
	и веща забрана
	пред западний свет.

	II

	Ти днес си стъпила
	във пределът наш
	и нашата сила,
	жал, нужда, теглила
	лесно ще узнайш.

	Ще видиш, че струва,
	о леди Странгфорд,
	днес да се милува
	и с помощ дарува
	българский народ.

	Странгфорд благородний
	бе в броя на тез
	души превъзходни,
	що с думи свободни
	браниха ни днес.

	Ний народ сме скромен,
	не можем вдига
	за неговий спомен
	паметник огромен
	от бронза сега.

	Но в гърди ни траят
	горещи сърца,
	кои не забравят
	тия, що ни правят
	добро на света.

	Да благодариме
	нам е драго днес:
	неговото име
	дор на свят стоиме,
	в нас ще е на чест.

	III

	Добре ми дошла ти,
	миледи Странгфорд,
	в тез места благати
	и мили, познати
	на нашият лорд!


	Гора и поле


	Когато ида в Балкана,
	в ония хладни дъбрави,
	сърце ми бързо ще сети
	свобода, лекост и здраве.

	Над мен си гледам небето,
	пространства волни, широки,
	а окол — черни букаци,
	долини, хълми високи —

	там видиш само орлите,
	на воля гордо че плуват,
	и само птичите песни
	понявга там се зачуват.

	Или прохладни зефири,
	в гората като въздишат,
	и сещаш колко приятно
	цветята диви миришат.

	Душата бива там чиста,
	без яд, без мъка, без страсти,
	като небето без мъгли,
	като поляна без храсти.

	Там нищо не те смущава,
	ни хорски сълзи, въздишки,
	ни пусти мъки, неволи,
	ни зло, но очи кръвнишки.



	Пролет


	Настана пролет, цветя цъфнаха,
	сдоби природа свой вид благат;
	все младо, ново, въздухът дъха
			на аромат.

	В полянка злачна си стадо будно
	пасе, играе; поток шумти
	и теменуга мирише чудно
			и си цъфти.

	Веч няма бури, ни аквилони,
	в син шир небето се хубавей
	и славей пее в зелени клони,
			зефирът вей.

	Дървета росни с бял цвят покрити
	и тих ветрец, кат завей едвам,
	земя с бисе’ри и с маргарити
			той ръси там.

	Врабчета църкат, цветя миришат,
	светът е весел и млад, и нов,
	за радост жъдни сърца въздишат
			и за любов?



	Песен на юнаците на „Радецки“


	I

	Гордий лев се издига над нас
			и ни ободрява.
	Ний летим, ний летим тоя час
			на бой и на слава.
	България в тоз бунт велик
	окървавена с жалостен вик,
			братя, нас призовава.

	II

	Нейни синове храбро трошът
			робските окови,
	на тирана си гордо крещът:
			„Вам не сме робове!“
	Но тиранина жалост няма,
			с кръв и с пепел зарова.

	III

	Скоро ний ще пристигнеме там,
			тамо на Балкана,
	и в земята, що драга е нам,
			ще съзрем тирана —
	и на нашият доблестен глас
	нов огън ще изпълни тогаз
			внуците на Карана!

	IV

	И тогаз задружно в славен бой
			ще да полетиме,
	турска кръв ще се лей кат порой,
			варвари ще бийме!
	И за многото наши тегла
	и заклани жени и деца
			страшно ще отмъстиме!

	V

	Може би кат се борим с врагът
			в родните полени,
	да намериме там ранна смрът
			млади и зелени.
	Но тя смърт мила ще да е нам,
	че не роби, покрити с срам,
			а свободни ще мреме!


	Тъгите на България

	На България


	На теб, Българио свещенна,
	покланям песни си сега.
	На твойте рани, кръв безценна,
	на твойта жалост и тъга,
	на твойте сълзи и въздишки,
	на твойте страсти и тегло
	и на венеца мъченишки,
	кой грей на твоето чело.

	Прокуден тука на чужбина,
	далеч от твоите гори,
	сърцето ми сега проклина
	тирана, който те мори.

	Прийми тез песни, майко мила,
	отйек на жалостний ти зов
	и плод на сладката любов,
	с коя душа ми си пълнила;
	прийми тез песни, пълни с гнев,
	кат вихъра, що пей по друма,
	ту жални, кат шумът на Струма
	и като горския напев.

	О, майко, аз видях тиранът,
	като ръцете си вапца
	в кръвта на твоите деца
	и чух как плачеше Балканът
	и твойте сини небеса!

	Но през червените порои,
	що ти проля във таз борба,
	аз видя дните ясни твои
	на твойта бъдеща съдба.

	Дано таз вяра, туй мечтанье
	не се разбие в някой брег
	и твоя зов да не остане
	като в пустинята без ек.


	Чуйш ли гръмът при Морава?…


	Чуйш ли гръмът при Морава?
	Чуйш ли бойната тръба?
	Там Черняев поразява
	турците в кървава борба!

	И при Урал, и при Нева,
	и при Кавказ, и при Дон
	руско сърце закипева,
	тръпне руски небосклон!

	И мужика прост, и князът
	от колиба, от палат
	през земи широки газат,
	тичат весело на рат.

	И богатият помага
	за идеята света,
	и вдовицата полага
	най-подирня си лепта.

	Син прощава се с баща си,
	щерка с майка, брат със брат.
	И казакът от жена си
	сабята поима с яд.

	И на бойните полета,
	верни на един завет,
	в град куршуми и гюллета
	летят яростно напред.


	Жалбите на майките



	И жените ме спираха да ми разказват тъгите си. Те плачеха и се удряха в гърдите, а аз не можех никак да им помогна.
	Мак Гахан


	I

	Чужденецо милостиви,
	бог ли те прати при нас,
	наште мъки зли, горчиви
	да ти кажем в тоя час?

		Виж ти нашите неволи,
	как лейм сълзи като град,
	как сме болни, как сме голи,
	как умираме от глад!

		Аз бях майка с три дечица
	като ангели наглед,
	имах щерка хубавица,
	мила като майски цвет.

		Имах къща, имах стреха,
	тих прекарвахме живот,
	трудът беше ми утеха
	и децата ми — имот.

		Но дойдоха зли душмани!
	Чужденецо, аз видях
	тук децата си изклани
	и дома си в дим и прах.

		И останах да чернея
	тук без хляб и без въртоп,
	и се чудя как живея
	в този свят, тоз черен гроб!

	II

		Ти дойде да ни обидиш
	(харен гледаш се човек),
	ох, тез рани, що ги видиш,
	имат ли, кажи ми, лек?

		Чужденецо, обади ми
	нейде мислят ли за нас?
	Ох, това, що тук търпиме,
	има ли го и по вас?

		Кой дойде да обезчести
	челядта ви там пред вас,
	да отрови, озлочести
	живота ви в един час?

		Имал ли си щерка млада
	и която ти видя
	в кръв обляна като пада?…
	Имал ли си ти деца?

		Дали нявга ги изгуби,
	както ги изгубих аз?
	Знайш ли как се мъчи, скуби
	майчинто сърце у нас?

		Има ли и там да палят,
	да убиват, да пленят,
	черкви божии да калят
	и селата да горят?

		Болни в гроба да заравят,
	старци живи да пекат,
	трудни майки да разпарят,
	та деца им да секат?

		И по вашите чужбини
	мъка има ли такваз?
	Чужденецо, обади ни
	турци има ли по вас?



	Политика


	I

	„Падна тиранът! Падна султана!
	Свалихме веке Абдул Азиза —
	и на престола Мурад възлиза:
	епоха светла за нас настана!“

	Тъй викат днеска кат побесняли
	паши, везири, софти, журнали,
	що са до вчера кокал глозгали
	и на тирана песни са пяли.

	И дипломати с тържество кряскат:
	„Турция вече напред отива!“
	Вредом празнуват и ръце пляскат.
	А България кръв я облива.

	II

	И Мурад Пети ведно с Митхадът —
	единът гламав, другий джелатин —
	нови реформи, фермани вадят,
	за да подпират тронът разклатен.

	„Всички сте равни — Мурад казува, —
	българи, турци все едно значат:
	българи имат право да плачат:
	искам раята днес да добрува.“

	Зли подигравки!… Лъжи гнуснави!
	Светли надежди пълнят Европа.
	Андраши вика: „Болний оздрави!“
	Дерби от радост скача и тропа.

	Турско да цъфне всички залягат,
	кроят реформи и конституций,
	пращат черкези, башибозуци
	по-скоро тамо да ги прилагат.

	А България в черно чернило
	богу се моли, цял свят проклина!
	В пламен, в тъмница и на бесило
	и под нож остър чада й гинат.


	Към Европа


	Сега, кат Емус стари от страх се цял потресе,
	и турската свирепост премина секи край,
	и ужас, възмущенье по целий свят пронесе —
	попитал бих Европа веч може ли да трай?

	Тя верува ли още, че тоз народ омразен,
	научен кръв да пие, и с пот да се кърми,
	от дивите пустини тук нявга дотътразен,
	ще може да напредне, да се опитоми?

	Попитал бих я ази възможно ли е вече
	след тия страшни зверства да вярва пак сега,
	че тигърът ще нявга да се очеловечи,
	че брат ще да ти бъде тоз, който е ага?

	Ще може ли раята да найде състраданье,
	раята, що работи, оре и се поти,
	от тия паразити, аги, кадий, тирани,
	хайдути и черкези, дервиши и софти?

	Но Боже! Що съглеждам? Европа се заклина
	тиранина да пази и бича на света,
	и милост християнска в душата й застина,
	и смей се безпощадно над нашите тегла!

	И дума, като мисли за плячка само тлъста:
	„Хасан е нам потребен, нам требува мирът“.
	И гледа как Коранът безчести, тъпче кръста,
	и милиони души как в робството пищът!

	Какво? Дали грехът ни сè йоще не изплати
	и с нашта кръв и сълзи ще правят вечно пир?
	Дал тряба да сме роби мирът да се не клати?
	О, с толкова ли жертви?!… Проклет да е тоз мир!
	…………………………………


	С тиран борба почнахме усилна и велика,
	и кат един потънал във бурний океан,
	вам цял народ съсипан отчаяно ви вика:
	„Европо! Дай ръка си — и аз съм отърван!“

	Дали бедите наши би радвали Европа?
	И наший вопъл жален ще би приятен ней!
	О, доста е да викне, о само да потропа,
	та бледний полумесец завчас да потъмней!

	Да, тоз трон обезславен и кървав, и коварен,
	от бурите разклатен и в блудството изгнил,
	тоз трон — скелет бездушен и с клетви претоварен,
	от най-нищожний удар на прах се би сторил!

	О, европейци, вий живейте на свобода,
	не като нас под иго във този край проклет,
	де грозните убийства станали са на мода,
	и жертвите от нази, що падат, са безчет;

	о, европейци, вие не сте кат нас злочести!
	В домът си не видяхте зъл варварин такъв,
	кой вашта челяд мила без страх да обезчести,
	да ви удави в сълзи, да ви обагри с кръв!

	Я вижте как страдайме, в какъв огън, премежди…
	Как падат наште майки и как бащи ни мрат,
	как гинат на бесило нам скъпите надежди,
	моми ни как се робят ил в пламъка горят!

	Нали били сте друг път и вий в такваз несгода?
	И за свобода лели сте кървави реки?
	Нали и днес високо сè викате: свобода!
	А що към нас са ледни тъй вашите души?

	О, срам за нашът век е така да се остават
	Мильони християни, родени за прогрес,
	На варварите жертва и за напред да стават,
	о, срам е на Босфора да влада турчин днес.

	О, доста е бесняло туй азиятско племе
	във таз земя прекрасна, която разори,
	сега е ред на роба местò му да завземе,
	та щастие, най-после, и там да се вцари!


	Триумфът на турчина



	A notre rage ainsi rien ne s’opposa.
	Psara n’est pluis. Dieu vient de l’effacer.
	Sur ses débris le vain qanqueur qui se repose
	Rêve le sang qu’ll lui reste à verser.
	(Psara, Beranger)


	С кръв гяурска утолихме
	Жаждата си, ей Аллах!
	Ний душмана поразихме,
	И байрака си побихме
		Върху неговия прах!

	С името на Мохамеда
	Мръсния стъпкàхме кръст!
	Ей Аллах! Каква победа!
	Черна кръв се вредом гледа,
		Знак на страшната ни мъст!

	Българи! О сган робове!
	Смърт ли вий креехте нам?
	Тъй ли чупите окови?
	Тъй ли вдигате ножове
		Срещу славния Ислям?!

	Вижте, как ви зле измачка
	Вас пророковият гняв!
	Сичко ваше нам е плячка,
	А момите ви — играчка
		На добишкия ни кеф!

	Ваште хубави градища
	Днес са страшен пущинак,
	И въз техни пепелища
	Гарваните грачат! Вижте
		Перущица и Батак!

	Вий сте жертви поругани
	И оставени на нас,
	И от наште ятагани
	Кой ще смей да ви отбрани?
		Кой ще се смили за вас?

	Ей Аллах! Каква победа!
	Цапаме в гяурска кръв.
	Пущинак се вредом гледа
	И гяурските му чеда
		Дразнят ни със нова стръв.

	Скоро сичко ще се свърши!
	Сичко ще да стане прах!
	Ножът сичко ще довърши —
	И огънят ще избърши
		И последний знак от тях?

	А Русия?!… От години
	Враг е наш непримирим!
	Нека днес сеир да чини —
	В нейни братя и роднини
		Как ще да я поразим!


	Дизраели


	„В България клане и сеч! —
	вестяват някои газети,
	но аз ви давам честна реч,
	че туй са клевети, навети:
	отдавна ние знаем веч
	журналите какво са цвете.

	Лъжа е чиста, уж че там
	секат народа без пощада,
	че от три месеца насам
	май много от ножа пада!
	От Елиота* точно знам:
	въз Портата е туй набяда!
	[* Английски посланик в Цариград през 1876 г.]

	Не крия тук, че има (ах!)
	и две-три села изгоряли,
	но турци да бедим е грях,
	че туй да сторят са желали:
	знам точно, че огъня в тях
	сами са българите туряли!

	А за жените? Може, да…
	към тях са слаби османлийте;
	но и журналите всегда
	държат за капитал лъжите
	и тез безброй моми, деца
	в колоните им са убити!“


	Тъй нагло лордът с хладен вид
	министерската реч си каза —
	и тих, циничен, зверовит,
	блъвна си страшната омраза
	към нас и лъжейки без стид,
	очите на света замаза.

	Но, о, афронт! На туй протест
	от хиляди места се дава
	и после таз гръмовна вест
	лъжлив пред цял свят лордът става.
	О, Английо, защо ли днес
	бездушен жид те управлява?



	На лирата ми


	Готвех се вече глас да издигна,
	весело, гордо песен да викна,
	мъчно ми стана все да ридая,
	време за слава, мислех, настая.

	Мислех, но горко, лиро любезна!
	Бъдеще златно кат сън изчезна,
	братската кръв бе всуе проляна,
	жалост горчива покри Балкана.

	Огнен възторг се бърже попари,
	върлий тиранин грозно удари,
	около нази зрелище гробно,
	тежки вериги дрънкат по-злобно.

	Робство, пак робство! Няма свобода!
	Рани дълбоки мъчат народа,
	облак се вие още по-мрачен,
	о, лиро моя, нека да плачем!

	Да плачем, както ний сме плакали!
	Нали днес всичко окол нас жали?
	Полето съхне, Балкана вене,
	Янтра въздиша, Марица стене.
	……………………………………………

	Не, не загина всяка надежда!
	В мене живее вяра гореща!
	Тя ми придава тез чувства буйни,
	тя сгрява, лиро, твоите струни.

	Вярвам, да, вярвам, че зарад наз
	дни по-честити съдбата пази.
	Скоро яремът ще се разбие,
	светата правда пак ще надвие!

	Таз кръв невинна, тамо проляна,
	ще се издигне върху тирана,
	в ярост и буря, в пламен и мълний
	потоп ще стане да го погълне!

	Тез майки клети, зверски разпрани,
	тез деца дребни, грозно изклани,
	тез момци храбри, тез мъченици:
	там на бесило или в тъмници;

	тез моми жални, ангели красни,
	в пламък умрели, в мъки ужасни.
	Тез клетви, сълзи, вопли народа —
	ще родят, вярвам, нашта свобода.


	Сабята на Абдул Керим паша


	Дерзайте, вий, мръсници, във пътя на позора!
	Правете вие дружба и братство, и любов,
	С тез варвари жестоки, що напусто се борат
	Против светата правда и кръста свят Христов.

	Славете ги безсрамно и пейте гръмогласно!
	Цалувайте, любете прогнилият Осман.
	Веч сяко честно сърце потърси се ужасно
	От тоя смрад несносен на вашия тамян.

	Дерзайте! Тоз век беден, осъден е да види
	Все, що е най-омразно, чудовищно и зло:
	Един злодей да вдига от кости пирамиди,
	А друг — да слага венци на негово чело.

	Вий, варвари безсрамни, вий, кърлежи вонещи,
	Които сте се впили в славянската снага!
	Вий хуни, вий вандали! Вий бухали зловещи!
	Вий зверове! Проклети да бъдете сега!

	Дано тоз плач и вопли, до Бога що отиват,
	И тез клетви люти от толкова души,
	И тез порои кърви, които се проливат,
	Да паднат в вид на мълнии въз вашите глави.

	Дано тоз удар, с който Всевишний да покаже
	И своя гняв ужасен, и свойта страшна власт,
	Това проклето племе сега ще да помаже: —
	Дано тоз удар страшен да падне и на вас!


	Сабята му е поднесена от маджарските студенти след победата над Сърбия.


	Горко, пилци, вам!


	(По Виктор Хюго)

	Женската? Умряла.
	Мъжката къде й?
	Котка я хванала,
	костите гризе й.
	А пилците бедни
	кой ще ги погледне?
		Не знам.
	Горко, пилци, вам!

	Без овчар, без куче
	стадото стои,
	вълкът кръв да смуче
	тамо се върти.
	Кой ще да закрили
	агънцата мили?
		Не знам.
	Горко, горко тям!

	Майката убита,
	обесен мъжът,
	в къща мразовита
	децата реват.
	Кой ще се накани,
	за да ги нахрани?
		Не знам.
	Горко, дяца, вам!

	Мъртъв е юнакът,
	левът е без мощ,
	изново читакът
	точи своя нож.
	Ами кой ще стане
	робите да брани?
		Не знам.
	Горко, братя, вам!


	Т. Каблешкову


	О, Каблешков*, загина!
	Загина гордо ти!
	Огънят ти изстина,
	земята с теб зарина
	надежди най-свети.
	[* Тодор Каблешков — Образован момък, родом из Копривщица — и един от най-въодушевените апостоли преди бунта. (б.а.)]

	Сърце ми още пази.
	приятелю злочест,
	тез думи, що тогази
	със жар каза, и ази
	ги слушам като днес:

	„Ох, брате! Зло е време!
	Народът е убит,
	не мисли той да снеме
	това проклето бреме
	от своя врат притрит.

	Заклех се да се трудя
	и до последен час
	духа му да разбудя
	и искрата да гудя
	за бунта между нас.

	И знам, че ще страдая
	за таз висока цел,
	но всичко ще изтрая
	и няма да се кая
	за тежкия си дел.

	Но ак’ по участ люта,
	че роб ще съм, съзра,
	то в същата минута
	по примера на Брута
	свободен ще умра!“

	Ти радост, мир, угода
	не знайше оттогаз,
	ти плачеше с народа
	и бунт зарад свобода
	приготвяше у нас.

	Настана ден Гергьовден!
	Сънят ти оживя:
	пламна гневът народен
	и пряпорец свободен
	в Балкана се развя.

	Но в битките с вразите
	не те намери смърт,
	ни тамо в планините,
	нито под съсипните
	на бащиний ти кът.

	Отруден, окървавен,
	с разбиено сърце,
	за левът обезславен
	ти падна, с яд удавен,
	роб в турските ръце.

	Горкана! И когато
	изваден бе на съд,
	със ярост във душата
	ти като Караджата
	ревеше на врагът:

	„Сган тигрове проклети,
	презирам ваший бяс!
	Бесете и колете
	и с кръв се утолете,
	но близо й ваший час!

	Ще умра аз, тирани,
	как братята ми мрат!
	Покрити с люти рани,
	с вериги оковани —
	не е ни мил светът!

	Но дор сме ний в гробове,
	души ни ще родят
	безброй юнаци нови,
	кат нази все готови
	на вас да отмъстят!“

	И да им не оставяш
	но-друга радост тям,
	ханджар един долавяш,
	в гърди си го ударяш
	и падаш мъртъв там.
	……………

	……………
	О, душо благородна!
	Горка бе твойта смърт;
	но тя не бе безплодна;
	идеята свободна
	възкръсна тоя път.

	И колко ощ безбройни
	момци в тоз бунт свиреп,
	на таз идея войни,
	разпалени, достойни,
	изгубихме кат теб!

	О, Каблешков, загина!
	Загина гордо ти:
	огънят ти застина,
	земята с теб зарина
	надежди най-свети!


	Завърналий се доброволец от Сърбия


	Ах, недейте ме презира,
	в бедността ми няма срам,
	милост не дойдох да диря,
	нито тягост да съм вам.

	Не затуй оставих ази
	наште красни планини!
	Не затуй кракът ми гази
	тия чуждите страни.

	Но за бащините рани
	отмъщение дирих
	и с народните тирани
	в Сърбия се аз борих!

	Но кат мойте други братя
	не паднах при Гредетин
	и останах жив — да патя
	срам и жалост тук един:

	да се скитам по чужбина
	дрипав, гол и непознат
	и безславно да загина
	тук от болест и от глад.

	Ах, недейте ме презира!
	Аз съм честен человек;
	за душа ми няма мира,
	за скръбта ми няма лек.

	Помня аз деня, когато
	изведнъж сирак остах
	и на татка си снагата
	кървава пред мен видях.

	И котлите аз продадох,
	та го в гроба закопах;
	тогаз клетва богу дадох,
	тогаз на бой полетях!

	Но душманин още тъпче
	нашта земя, наший кръст:
	ох, гладът ме тъй не мъчи,
	както жаждата за мъст!



	Подъл ли е българският народ


	Ох, тежка става съдбата наша!
	Да пийм имало горчива чаша!

	Не, не, мълчанье не трябва вече,
	в гърди ми ядно кръвта затече…
	Но що да правя! Какво да чиня?
	Дали за клетви и аз да зина?

	Не, не, не бива! Не е днес време
	борба несвясна да се поеме…
	Ох, тежка, зла е таз рана клета,
	която бива от брат приета!

	Народ сме ние, народ, кой страда,
	а никой няма за нас пощада.
	Обляни в кърви, от скръб убити,
	въз нас се сипят слова сърдити:
	„Мълчи ти, подло, нищожно племе,
	на славска челяд си срам и бреме!“
	Обида грозна! Отровни речи!
	Тегла ни страшни за смях са вече!
	Венеца търнов, що нас венчава,
	венец за хули, за укор става.

	О, Българийо! Ти, майко жална,
	що снасяш мълком съдба фатална,
	ти, що под иго си примирала,
	и пет столетья душа си брала,
	и толкоз жертви свети оплака,
	и тоз час грозен, проклет дочака;
	ти, мъченице злочеста, клета,
	с позор покрита и с кръв облета,
	с коса разстлана, със бузи бледни,
	със плачещ поглед и с устни ледни,
	която лея и възглашавам,
	която любя и обожавам,
	вдъхни ми днеска, одушеви ме,
	да браня твойто свещено име!…

	Да! Братя същи, да, братя родни,
	от нас по-силни и по-свободни,
	с вода възвряла ни днес поляха.
	„Вий сте род долен — ни те казаха,
	вий сте род долен и низко племе,
	за смърт решено от много време;
	от робство дълго сте веч изгнили
	и кръв нечиста ври в ваште жили!
	Не сте славяне, а стадо хора,
	що в робство трае и мре в позора.“

	И с тоя начин небратски, леден
	ствариха удар въз нас последен!

	Но, братя, стойте! О, не, недейте!
	Въз наште рани нов яд не лейте.
	Какъв грях тежък сторихме ние,
	та тъй ни страшно кълнете вие?
	Ний що сме друго, я помислете —
	освен човеци нещастни, клети
	и жертви бедни на турска ярост,
	кои заслужват не гняв, а жалост!
	Недейте туря тая зараза
	на низка злоба, на зла омраза
	между два братя еднакви, сродни.
	Не сейте тия зърна злоплодни!
	Каква ли полза за нази, братя,
	от таз неправда, от тез проклятья?
	Ако се в нази вгнезди раздорът,
	скръбта е наша, а ваш позорът.
	Но аз ви питам — на що роптайте?
	Със кой народ се днес вий ругайте?
	От кой народ се срамите вие,
	та сте решили да се убие?
	Не от тогоз ли, кой в път ви вкара,
	кому дължите писмо и вяра?
	От тоз народ ли, кой в старо време
	бе слава, гордост на славско племе?
	Дали не може със вас наравно
	да се похвали с минало славно.
	Но ако вий се гордейте главно
	със Милутина и с крал Душана,
	то той пък има юнак Карана
	и Симеона, и Самуила,
	и три Асеня — деди светила,
	със памет славна, със памет мила. —

	. . . . . . . . . . . . . . . . . . . . .

	Карпати голи! Поля дакийски!
	Гори балкански, гори тракийски!
	Ти, Черно, Бяло и Синьо море,
	и ти, о, слънце, що грейш отгоре,
	вий, паметници на вековете,
	защита наша сега станете!
	Петстотин годин вериги тежки!
	Петстотин годин все сън мъртвешки!
	Заря-надежда не бе остала,
	над нас бе мрачност, под нас провала;
	под два тирана жестоки, люти
	търпяхме мълком беди нечути.
	Ръка отнийде не се подаде
	из тая пропаст да ни извади.
	Стоехме ние на тоз свят бели,
	а всякой знайше, че сме умрели,
	или не знайше, че сме живели…

	Но искра светла сред туй мъртвило
	във дън сърце ни се беше скрила.
	Под пепелта се жарът таеше.
	И върху гробът живот цъфтеше.
	Кръвта, що друг път била в деди ни,
	и днеска гордо завря в гърди ни.
	Идея чудна зарад свобода
	възкръсна веке, изгря в народа.
	Но що аз казвам?… Нас, нас обиждат!
	Да ни представят за подли ищат!
	Уви! Забвенье и мрак покриват
	светите кости, що днес почиват
	в полята славни, там във Елада*,
	[* Българите, взели участие в Заверата.]
	и подвиг светъл нема награда.
	И пак, когато от зла робия
	да се избави скокна Сърбия,
	какви юнаци от нашта рода
	паднаха тамо зарад свобода!
	От тяхно име, що мрак потули,
	за нази само остаят хули.

	Но що да ходя така далече
	подпор да търся за мойте речи
	и ответ славен на зли обиди?
	Кръвта се още в Балкана види,
	скалите още са почервени,
	горите още са нажалени,
	душите тамо и днеска бродят
	на тез, що мряха зарад народът!
	Хаджи Димитре, стани из гроба,
	де падна мъртъв заради роба.
	Повикай твойте момци отбрани,
	кажи нам твойте дълбоки рани!
	О, вий, долища, вий, пущинаци,
	къде денахте таквиз юнаци?
	Младежи буйни, сега станете
	и вашта храброст сами явете!
	И тез, които ви вас убиха,
	с каква цена ви кръвта купиха?
	Кажете колко паднаха турци
	под ваший удар?
	О, панагюрци!
	Кой глас ви мощен на бунт повика?

	О, Ботев храбри, душа велика!
	Къде се скиташ с момците твои?
	В кои долини? В кои усои?
	Дали там, дето Витоша вене?
	Ил там, де Янтра тревожно стене?
	Или ти падна във бой ужасен,
	във кръв душманска лев оквасен,
	с чело сърдито, с угроза люта?
	Но де духът ти сега се лута?

	Кои долини, кои балкани
	той пълни днеска със плач, с стенанье?
	Дали се вие над село родно,
	де бистра Тъжа тъжи безплодно?
	Де твойта майка тъй жално пела
	и три години е сина клела?
	Или печален и безнадежен
	на връх Юмручал* — висок и снежен —
	[* Планински връх над Калофер.]
	е той застанал и мълком гледа
	как турчин губи балкански чеда?
	Стани, о, Ботев, и разсърди се!
	И ти, Балканьо! Я намръщи се
	и с вихри, бури ведно ревнете
	и гръмогласно така кажете:
	народ, кой дава таквиз герои,
	не подъл, низък, а храбър той е!
	Езици лоши тогаз ще млъкнат,
	клевети злобни ще в миг заглъхнат.

	Младежи, братя! Къде вървите?
	С такава жаркост къде летите?
	Дали в Сърбия? Дали на боя,
	де има лаври зарад героя,
	та там да паднат, о, братя прости,
	и вашта младост, и ваште кости?
	Аз знам, че с храброст сте род имотен,
	че вий не знайте ни бяг срамотен,
	ни страх, ни подлост във бой опасни
	(куражът грей ви на чела ясни),
	че ако вий се с куршум раните,
	то не отзади, а все в гърдите;
	аз знам що има да изтърпите,

	че вместо братски да ви обнемат.
	с горчиви думи ще ви приемат,
	че без награда ще да останат
	и ваште жертви, и… вашта памет.
	Но смелост, братя, и с твърда вяра
	вървете, дето дългът ви кара,
	във братски подвиг вий дял вземете
	и името ни от срам спасете!
	Аз вам желая сполука славна
	във таз ужасна борба неравна.
	Дано делото велико, свето —
	кое почнахте и за което
	тез жертви стават, таз кръв се лее,
	с успех най-бляскав да се венчее.

	И скоро, знам аз, кат зрак небесни
	светата правда ще пак да блесне,
	ще се разкъсат интриги грозни,
	ще се разкрият вси мрачни козни
	и зли кроежи, и бедни чувства,
	що гонят сляпо идея пуста,
	и съд по-честен ще се направи
	над тез, що днеска скръбта ги дави
	и мълком слушат псувни гнуснави.


	Боят при Гредетин

	На 16 септември 1876 в Сърбия

	Гордей се, мой народе мрачни,
	сълзите си отрий сега:
	имал си синове юначни.
	Гърми, о, Стара планина!

	Марицо! Янтро! Вий, потоци,
	менете в песен ваший стон!
	Да пеят птички, водоскоци,
	да пее целий небосклон!

	За пръв път бистрата Морава
	съзира горд, юнашки бой
	и българинът там със слава
	се бий и пада кат герой!

	Той там яви, че за свобода
	да умре винаги е пръв —
	и тъй позора от народа
	уми го с буйната си кръв!

	Ах, вижте тез момци крилати
	как тичат храбро към врагът
	сред град куршуми и гранати,
	сред гръм и прах, и дим и смърт.

	О, слава вам, юнаци млади,
	че вий умряхте с вик: напред!
	Че никакви беди, прегради
	не спряха вашия полет!

	Вий паднахте с кураж и слава
	във най-цветущата си връст,
	вий паднахте с надежда здрава
	в успеха на светия кръст.

	Вий паднахте! Но не затъна
	и вашта памет!… О, борци!
	Смъртта отрано ви пожъна,
	а вий пожънахте венци!

	Учудена, Морава дума:
	— Та кой бе този върл юнак?!
	— Туй бяха внуците на Крума —
	пришъпна й кървавият бряг!



	При Морава


	Гръм ли екне от небето,
	буря страшна ли реве,
	или пука се полето
	при моравски брегове?

	Не, но слени помежду си
	всред огън и дим, и вик,
	сърби, българи и руси
	с турчин бъхтят се кръвник!

	С мисъл ясна за свобода,
	с вяра в братския съйъз,
	там кръвта си три народа
	леят под светия кръст.

	Борят се! Борба опасна!
	Гърди с гърди, меч със меч
	и смъртта върлува бясна
	в тоз убийствения сеч.

	Облак тъмен се зададе —
	сган поганци, вай, безчет!
	Но славянски момци млади
	викат яростно: напред!

	Бой почна се безпощаден,
	бой отчаян, бой сърдит:
	тигър скача кръвожаден,
	лъвът реве страховит.
	………………

	Утро. Лъскава, зората
	се усмихва на възток.
	Тихо шумоли гората
	и там бистрия поток.

	Върху ръта окървавен
	стоят безброй телеса:
	вчера бой е бил тук славен,
	бой, изпълнен с чудеса.

	Сърби, българи и руси
	в кръв оквасени лежат
	и разделят помежду си
	една слава, една смърт.

	И Вит, и Дон, и Морава
	през далекий небосклон
	поздравляват се тогава,
	братски пращат си поклон!



	Векът!



	О, tempora, о, mores!


	I

	Млъкнете вие, бедни хвалители на века,
	във който назовахте свободен человека:
	млъкнете с вашта правда, свобода и прогрес,
	безумия, с които глушихте ни до днес!
	Със нас се не ругайте! От срам се зачервете.
	Защо тоз век нищожен велик го вий зовете?
	Дали, че в него няма ни робство, ни разврат?
	Дали, че ни обсипва със мир и благодат?
	Или… че днес изново епохата настана,
	която бе видяла Атила, Тамерлана?

	II

	От Дунава до Охрид, до Бялото море —
	един народ нещастен под тежко иго мре!
	В гори, в поля, в колиби, в долини и балкани
	днес видиш само ужас и чуйш едно риданье.
	Навред тирани, тигри зли, лакоми за стръв.
	И слабите убити, и робите във кръв!
	Села иззапустели, градища разрушени,
	развалини димещи и черкви осквернени.
	И челяди безбройни без покрив и без хлеб,
	кои от мраз треперят и мрат от глад свиреп.
	Момците на бесила, девойките в хареми —
	и плачове, и мъки, и ужаси големи!
	……………………………

	Ах, вижте тая майка как плаче и пищи!
	И стиска си детето на своите гърди
	и от убийци грозни, от острите им саби
	се мъчи да го брани със свойте ръце слаби.
	И дор не пада мъртва под удари безчет,
	не пуща от гърди си любимий си предмет.
	Тогава те го грабват, на сабите натикват,
	подмятат го нагоре и диво се провикват
	и тъй като празнуват със кървавий си лов,
	бесовски песни пеят и тичат за по-нов!
	Но вижте таз девица разплакана и тези
	обръжени, гнуснави, запенени черкези…
	Как тя се моли, вика с уплашено лице
	и тегли се да бяга от зверски им ръце.
	……………………………

	Каква достойна гледка! Отпреде и отзади —
	вред видиш мърши гнили и трупове грамади,
	й членове човешки разсени без разбор —
	останки страховити от тоя страшен мор.
	На, тук ръка паднала, там мъничко краченце
	или главичка руса на някое детенце;
	а татък — в кал се валят оглозгани глави
	и дрехи женски, гнили и лъскави коси…
	(Това да се опише, ах, нивга не могло би!)
	Тук майки с кръв залени, с разтворени утроби,
	там старци се тръшнали при скълцани деца
	и юноши зелени с прободени сърца…
	А между тях се лутат рой врани, орли, псета
	кат на една трапеза ужасна и проклета!
	И до предел най-краен да стигне мерзостта,
	убийците се кълчат, играят по кръвта!

	III

	Какъв е тоз век страшен? Какви са тез години,
	в кои дела такива се вършат пред очи ни?
	В кои тиранът волно играй с огън и с меч
	и цял народ се треби чрез най-ужасен сеч?
	Каква е таз Европа, с човещина прочута,
	и зрителка спокойна на таз картина люта,
	коя не ще да викне със глас неустрашим:
	Махнете се, диваци! Не щем да ви търпим!
	Но не!… Това не бива! В това се тя не меси,
	че то не иде никак на нейни интереси
	и тя желай да пази тоз стар и гнилий трон,
	кой сявга е смущавал възточний небосклон.
	За нея робът твар е по-долна и от скота,
	когото пазят, милват, че той влече хомота;
	че мрем или живеем — за нея все едно,
	като че част не правим от нейното тело!
	И нашта борба люта със този род на злото,
	петно на нашто време и срам на обществото,
	в Европа не повдига ни скръб, ни жал, ни гнев —
	ах, ний сме гладйатори, които й правят кеф!

	IV

	Да, взех да мисля вече, че принципи човешки
	не са освен досадни измислици глупешки,
	че правда, братство, обич — едни са басни тук,
	че думата свобода е само празен звук,
	че милостта е глупост, че господ е металът,
	кому се всички кланят, боят и свещи палят,
	че злото се не махва чрез никакъв способ,
	че силний все тиран е и слабий все е роб;
	че таз цивилизация, че това християнство
	не са освен измама, лъжа и шарлатанство;
	насилството е правда и мерзостта е слава,
	че нищо си нагона под свода не менява:
	змията все е люта и Каин — все кръвник —
	и человекът все е човек до този миг!

	V

	Но, музо възмутена, спри таз присъда страшна!
	Тя може би е права, а може би и гряшна.
	При всичко, че е грозен и мрачен наший век,
	но правдата във него не е досущ без ек.
	С порои кръв оквасен и пълн с картини страшни,
	с позор, разврат, кланета, войни, вражди всегдашни,
	той, колкото да бъде чудовищен и чер,
	на проблески от доблест все дава ни пример.
	И ако съществуват на туй нещастно време
	и гении на злото, и изверги големи,
	каквито са например: зловещий Елиот*,
	[* Тогавашният английски посланик-туркофил в Цариград, който се застъпяше за турците.]
	Дизраели и Дерби — и всичкият им род
	с кръвта Христова, който се някога накапа,
	и ватиканский идол, чудовищний Рим-папа**,
	[** Папата бе приветствувал султана за победата му над Сърбия.]
	съюзник на Корана! — то има мъже днес,
	венец на человека, на времето ни чест.
	Тъй Ръсел благородни, на слабите бранител,
	и славний Гарибалди, на робите любител,
	които не един път вдигнаха своя глас,
	ужасен за тирана и сладостен за нас;
	Странгфорд и Брайт, и Гладстон, Фарлей, Хюго поетът
	и други тям подобни, що кат лампади светят
	във мрачината обща на деветнайстий век,
	приятели и братя на страждущий човек.

	VI

	Но що е тоз век? Що е? Век чуден, в който злото
	празнува и се бори победно със доброто,
	епоха, що робството не може да търпи,
	а пък тиран й трябва мирът да се крепи!
	Противоречье!… Сцена на светли революций,
	на мир, прогрес, свобода и на башибозуци!…
	Де кръст и полумесец целуват се без срам,
	де Пий на Мохамеда кади му тимиан,
	де гръкът, син Канарев* и внук на Милтиада,
	пече сами си братя под знака на Мурада,
	де мравката се пази и волът се не бий,
	а цял народ оставят тиран да го затрий!


	На леди Странгфорд


	В тежки часове, несгодни
	За народа ни злочест,
	Пълна с чувства благородни —
	Идеш ни на помощ днес.
		Идеш да дадеш утеха
	На разбитите сърца,
	На тез що са голи — дреха,
	— Хляб на гладните деца.
		С милост нежна във сърцето,
	С дума блага на уста,
	Балсам да лейш навред, дето
	Се намира жалостта.
	Чест на тебе, леди славна!
	Милозлива, кат жена,
	Ти по доблест нямаш равна,
	По сърдечна добрина.
		Да, че сичко ти оттласна:
	Блясък, мир, живот такъв,
	И дойде в страна нещастна,
	Пълна с плач и дим, и кръв!
		И на тоя що се вайка,
	И утеха се избра,
	На сирачетата — майка,
	На вдовиците — сестра.

	На Странгфорда наш делото
	Ти пригърна го с любов,
	Ти обади ни се в злото,
	Чу печалния ни зов.
		И като почете строго
	Паметта на твой съпруг,
	Ти обикна йощ по-много
	Тези, що любил он тук.
		Леди, той беше наш бранител,
	Стълп на наште правдини;
	Ти си ангел утешител
	В най-злочестите ни дни!

	Гостенко! Бъди честита!
	В теб сюрмаха тоя път
	Има помощ и защита —
	Ти доказа на светът,
		Че във тоя век ужасни,
	Век на подлост, злоба, срам,
	Чувства светли и прекрасни
	Греят йоще сам и там!
		Че ак някой сълзи рони,
	Има кой да ги суши,
	Че ак има зли демони,
	Бдят и ангелски души.

	Следвай подвига си красни!
	Ах, разливай милостта!
	И на хиляди нещастни
	Ти услаждай горестта!
		Всички, що от мраз треперят,
	Що гладуват, що търпат,
	Ти направи да намерят
	В тебе майка тоя път!
		И във всички хижи скромни,
	И под секи беден свод
	Да се слави, да се помни
	Вечно името Странгфорд!


	Бунтът


	I

	Загинахте отрано, о, мили братя мои,
	под ударите злобни на нашата съдба;
	но вий умряхте честно, умряхте кат герои
	за вяра, за свобода в неравната борба.
		Надежди, пролет, младост — вий нищо не щадихте,
	принесохте се жъртва за милия си род,
	с кръвта си благородна земята оросихте,
	която бе росена със сълзи и със пот.
		О, дни за памет вечна! О, страшно потресенье!
	Кога помисли робът, убит, отчаян, клет,
	че веч часа ударя за бунт, за отмъщенье,
	и страх, възторг, надежди изпълниха навред!
		Кога на бой свещен повикахте народа,
	народа с кръст натварен, в вериги окован
	и кат дигнахте лъва и викахте: „Свобода!“ —
	сблъскахте се геройски при стария Балкан!
		Каква бе тази ярост и тоз ентусиазъм!
	След туй мълчанье глухо, такъва бурен глас!
	Тиранът потрепера от ужас неизказан,
	като злодей дочакал предсмъртния си час!
		Смая се цял свят, чу се: „България въстава!“
	Гори, поля екнаха, зафана страшен бой:
	Раковски се пробуди във гроба си тогава
	и лют хаджи Димитър потърси меча свой!

	II

	Но де са ваште неми и жалостни гробове —
	там, дето днес почива измъчений ви прах,
	там, де смъртта жестока тък млади ви зарови,
	защото я срещнахте — и гордо, и без страх?
		Покрива ли ги мрамор, надписан с имена ви?
	Окичват ли ги венци? Окичва ли ги чест?
	И някой глас любезен услажда ли съня ви?
	Прихожда ли там някой да рони сълзи днес?
		Но що да питам вази? Да питам тез усои,
	да питам тез полета, наквасени с кръвта,
	да питам планините и бурните порои
	и на селата пусти да питам пепелта!
		Умряхте вие, братя, от удара кръвнишки!
	Смаза ви на тирана свирепия топор;
	и глад, и смърт, и рани, и венци мъченишки,
	вий всичко днес приехте, освен един позор.



	Русия!


	I

	Бях — малък аз, но още помня:
	във стаята ни бедна, скромна
	висеше образ завехтел
	до божата света икона.
	Над него имаше корона,
	под него пък — двуглав орел*.
	[* Образът на императора Николай I.]
	И често майка ми тогази
	ме вдигаше да видя ази
	отблизо тоз лик свят и стар
	и нежно думаше ми: „Чадо,
	целуни тоя хубав дядо,
	целуни българския цар!“
	И оттогаз го аз обикнах.
	Кога на възраст попристигнах,
	от моя тейко аз узнах,
	че руский цар родей се с нази,
	че турците той гони, мрази,
	че той ще ни спаси от тях.
	Кога ни псуваше тиранът,
	„Московци!“ — викаше ни с гняв.
	Разбрах, че тейко беше прав.
	И вярвах, че да ни отбранят,
	ще хвъркнат бърже къмто нас,
	все колчем плачехме със глас.


	II

	И тъй отрано с таз идея,
	с таз вяра хванах да живея.
	И чакам аз, за мъст готов,
	и целият народ ми чака,
	кога в теглото и във мрака
	да чуем руский силен зов.

	И чакаме… тъй както роба
	на мъка си последний час,
	тъй както Лазар чака в гроба
	да чуй гласа на своя спас!

	Навред, де чуват се въздишки,
	де сълзи ронят се вдовишки,
	де тежки железа дрънчат
	и дето кървите течат,
	и дето има мъченици,
	и обезчестени девици,
	и бедни, голи сироти,
	и окървавени бащи,
	и черкви, села развалени,
	и пълни с кокали полени —
	при Тунджа, Тимок и при Вит;
	вред, дето робът жаловит
	към север горестно поглежда,
	вред, дето грей една надежда,
	вред, дето пълно е с тъга,
	навред, по всичка България,
	една се дума чуй сега,
	един стон, един глас: Русия!


	III

		Русия! Колко ни плени
	туй име свято, родно, мило!
	То в мрака бива нам светило,
	надежда — в нашите злини!

		То спомня ни, че ний кога сме
	забравени от целий свет,
	любов, що никога не гасне,
	за нази бди с най-сладък свет.

		Русия! Таз земя велика
	по шир, по брой, по сила! Тя
	с небето има си прилика
	и само с руската душа!

		Там, там молбите ни се чуват
	и в днешния печален час
	сърца все братски се вълнуват
	осемдесет милйона с нас!


	IV

	О, скоро нам ще се протегне
	могъща, силна, братска длан
	и кръв поганска пак ще текне,
	и пак ще гръмне стар Балкан!
	Че царят волята си ясно
	яви в свещената Москва
	и през уста му едногласно
	Русия цяла хортува:
	„Решил съм, каже, да избавя
	от робство братята ни днес.
	Това дългът ми повелява,
	това го иска руска чест.
	Ще гледам с мирен начин ази
	да стигна таз свещена цел,
	но не сполуча ли — тогази
	ще вдигна руският орел.
	В такъва случай се надея,
	че всяк от вас ще бъде пръв
	за таз великата идея
	да жертвува имот и кръв!“
	И от далечната Камчатка,
	дори до финските моря
	една светкавица засвятка,
	един разчу се вик: „Урра!“


	V

	О, здравствуй ти, Русийо мощна,
	света трепна от твоя глас,
	скокни, царице полунощна,
	зовем те ний, ела при нас!
	България сега те вика.
	Часът настана: твой завет
	и твойта мисия велика
	да ги изпълниш в тоя свет!

	Затуй си ти прочута, славна
	и друга нямаш с тебе равна;
	затуй обхващаш полусвет —
	царства, народи, океани —
	и нямаш изглед, край и чет;
	затуй те бог до днес отбрани
	от толкова беди, душмани;
	затуй можа да съкрушиш
	Мамая-хан и Бонапарта,
	затуй врага си ти страшиш,
	кога те гледа и на карта,
	затуй зовеш се ти Света,
	затуй те любим кат баща
	и чакаме като Месия:
		Затуй си ти Русия!


	Заточеници в Азия


	Като гаснем, като чезнем,
	Може скоро в гробен мраз
	Неоплакани да слезнем:
	Боже, забрави ни нас!

	Забрави ни!… Но те просим,
	България съжали,
	И тоз кръст, що ние носим,
	Ти от нея го свали.



	Полет



	Poetes sacres, echeveles, sublimes,
	Allez et repandez vos ames sus les cimes.
	Dans le desert pieux ou l’esprit se recueille,
	Dans le bocage ombrageux qui tombe feuille a feuille.
	V. Hugo


	Да бягам веч оттука, печални ми са дните.
	Челото ми увяхна от скърби ядовити,
		от мъги, теготи.
	Ех, всичко ми се види и пусто, и омразно,
	от светло вдъхновенье сърцето ми е празно,
		от пламенни мечти.

	Отде да черпя сила и ново, живо чувство,
	наоколо е подлост, престори и изкуство,
		и яростен разврат.
	Сърцата тук са пусти, лицата тук се пишат,
	лицата носят маски, цветята не миришат,
		цветята са от плат.

	Ще бягам вече ази от тоя град коварен,
	де взора ми не види ни изток лъчезарен,
		ни горски върхове;
	де страстите върлуват и егоизми диви
	и де те окръжават приятели фалшиви
		и подли врагове.

	Веч искам мир да найда и всичко да забравя.
	О, дайте ми свобода ил някоя дъбрава,
		ил дол усамотен,
	та тамо да подишам безгрижен и на воля,
	с цветята ще приказвам, на бога ще се моля,
		ще пея вдъхновен.

	Ще пея, както бардът, кой скрит от поглед хорски
	си пейше по скалите, при бреговете морски
		и тоя мил напев,
	и тия звуци чудни на лирата му сгряна
	се сливаха с зефира, с шумът на океана
		и с бурний горски рев.

	О, планини свещени, о, вий, гори балкански,
	вий, стари исполини, вий, зидове гигантски
		под синий небосклон,
	към вас сега духът ми стремително се носи,
	към ваште глави снежни, де вий орел гнездо си
		и духа аквилон!

	Желал бих аз да хвръкна и къмто вас да дойда,
	във вашите обятья, във вашата природа
		със прелести безброй,
	де изворите клочат из пъстрите морави,
	де славеите пеят из тъмните дъбрави,
		де царствува покой;

	де здравец, смин и люляк в усоите миришат,
	де елените припкат, зефирите въздишат
		из гъстите гори;
	де чуй се водопада, де злобата се губи,
	де всичко се сговаря, целува и се люби:
		врабци, листа, зари.

	Де хубаво е зиме и чудно е на пролет;
	де нравите са чисти, де плачат и се молят
		разбитите сърца;
	де птичките са волни, горите по-зелени,
	небето по-светливо, момите по-засмени
		от рози след дъжда;

	де над скалите диви, що с молнийте се бият,
	дене орли се носят, а нощем пък се вият
		блудящите души;
	де и в самите бури и дивости, и грубост
	се крий очарованье, поезия и хубост
		за нашите очи!


	Пролет


	Сладко вече греят
	пролетни зари,
	миризми се леят
	и зефири веят
	в младите гори.

	Реки зашумяват
	в пресните треви,
	животинки шават
	и цветя подават
	своите глави.

	В гори шумни, гъсти
	птичките цвърчат,
	по пашите тлъсти
	агънца чевръсти
	блеят и търчат.

	Пъстри пеперуди
	лутат се навред;
	мравката се труди,
	пчелите кат луди
	тичат зарад мед!

	Щъркелът се връща
	от чужди страни,
	лястовичката съща
	в ланската си къща
	пак се настани.

	Естеството цяло
	веке се засмя;
	всичко оживяло,
	всичко е запяло —
	небе и земя.

	Върхът на Балкана
	още се белей
	в зимна си премяна:
	там бучи бурана,
	тамо мраз владей!

	Но и в тез премежди
	там, из буйний сняг,
	цветя ще съзреш ти
	кат наште надежди,
	изникнали пак!


	Е добре, но ази гледам…


	Е добре, но ази гледам —
	честно сърце в теб не бий
	и високо изповядам,
	че изменник в теб се крий.

	Ако наште мъки, рани
	ти да беше споделил,
	то към нашите тирани
	толкоз нежен не би бил.

	Ти не би викал: „Мълчете!
	Тежкий забравете кръст,
	мир със тигрите сторете
	и с убийците — съйъз!“

	Ти разбрал би, че потока
	вечно кървав ще се лей
	и че яма зла, дълбока
	между тях и нази зей.

	Че не може светлината
	да живува със мракът,
	нито правдата с лъжата,
	нито агнето с вълкът;

	нито ангела с мръсника,
	ни юнака с гнилий труп,
	нито роба със кръвника,
	нито ние с турчин груб!


	Пастирят


	Ти можеше мирен, спокоен да бъдеш,
	дотам да не мислиш, далеч да не съдиш,
	корав и безчувствен към чужда беда,
	със каменно сърце и с ледна душа;
	ти можеше, вместо да браниш народа,
	да гледаш по-много за твойта угода,
	канона да пазиш, вода да светиш,
	да пееш, да ръсиш, да пиеш, да спиш.
	Сирака, що плаче, скръбта, що се моли,
	сюрмаха, що турчин ограби, оголи,
	жената, що вайка на вратня ти там,
	обляна във сълзи, покрита със срам;
	момата, що силят туркиня да стане,
	и брат ти, що гине от кървави рани,
	и тез, що си дигат напразно гласът
	да искат защита и правда, и съд;
	и тия, що гният във влажна затворка,
	не трябваше в тебе да имат подпорка,
	когато ти сам си доволен, честит,
	децата ти пълни, корема ти сит.
		Ти трябваше, колчем при съдника влязваш
	не правда да дириш, а евет да казваш;
	да пъдиш, презираш тоз, който е слаб,
	на силний да бъдеш покорен и раб,
	слуга на кир Жека, слуга на Хасана;
	на корист нищожна, по страст неразбрана,
	да предадеш даже най-храбрия син,
	тъй както пред време стори друг един
	със твоето расо и звание свято…*
	По тоз мъдър начин, със тоя способ
	ти щеше да бъдеш най-честният поп,
	угоден на бога и прав пред агата. —

	Не щях да те видя, както те видях
	със вързани ръце, облян в пот и прах,
	ругаян и каран от сган заптиета
	кат най-лош престъпник, кат страшен комита.

	Не щеше да гинеш в тъмницата днес,
	удавен от скърби, бледен и злочест;
	да мислиш, о, старче, с душа наранена,
	как твоята челяд плаче нажалена,
	да пъшкаш във мрака без мир и без сън,
	от вериги стряскан, от техния звън;
	да бъдеш измъчван, бит немилостиво,
	да чуваш как псуват злобно, нечестиво
	рода ти нещастен и твой сан, и бог,
	ти може да имаш конец най-жесток!
	Ти може да свършиш стари си години
	във някои глухи, азийски пустини,
	де толкова братя днес душа берът
	ил нощем внезапно, чрез най-люта смрът
	ти тук да издъхнеш в таз влажна мърчина,
	тъй както умряха двата Миладина;
	или най-подиря за тежкий си грях,
	изложен на хули, на позор и смях,
	да бъдеш кат Левски, дякона юначен,
	мъченик народен, на въже прикачен!…

	Но дързай, о, старче, носи; кръста твой!
	Търпи всичко гордо за народа свой!
	Както ти, и той е разбит, окървавен.
	Наший подвиг става по-свят и по-славен,
	когато еднакво с юноши, деца
	страдат и се късат старчески сърца;
	когато кръв ясна еднакво окваси
	русата главичка и белите власи:
	че венеца бива по-пълн с красота,
	кога й свит от ружи и снежни цветя;
	че топли молитви до бога п? стигат,
	когато от мрачен затвор се издигат.


	Последнята борба


	I

	За борба часът настана,
	за последнята борба;
	чуйте вече във Балкана
	гърми бойната тръба.
		Ей пет века, що теглихме,
	но да теглим веч не щем:
	ако роби се родихме,
	волни ищем да умрем.
		Хай под знамето народно
	с враговете да се бийм,
	дор отечество свободно
	най-подиря придобийм!

	II

	С мъките си нашто племе
	доста вълнува светът;
	хай пък с подвизи големи
	да се чуем този път!
		Зарад жертви дойде време,
	дом, живот да не жалейм:
	злато трябва л’? — Да дадеме!
	Кръв ли трябва? — Да я лейм!
		Хай под знамето народно
	с враговете да се бийм,
	дор отечество свободно
	най-подиря придобийм!

	III

	Смърт, огън, борба жестока,
	нищо нас не ни страши,
	че на робството ни срока,
	видим, веке се свърши.
		Нека турчин да изпита
	нашта ярост, нашта мощ:
	орела е нам защита,
	лева ще ни бъде вожд!
		Хай под знамето народно
	с враговете да се бийм,
	дор отечество свободно
	най-подиря придобийм!

	IV

	Българино! Робе яден!
	Грабвай ножа, лети в бой!
	Бъди грозен, безпощаден!
	Кръв проливай, не се бой!
		Умреш ли, умри със слава!
	И ще знайш, кат влазяш в гроб,
	че синът ти, кой остава,
	той поне не ще е роб!
		Хай под знамето народно
	с враговете да се бийм,
	дор отечество свободно
	най-подиря придобийм!


	В чужбина

	Молитва


	Тебе, Боже, аз се моля,
	Теб изливам си сърцето,
	Тебе, по чиято воля
	дишам, страдам под небето;

	Тебе, кой живот ми даде
	и в мен разума запали,
	и душата ми създаде
	за мечти и идеали;

	Тебе, кой от свода тамо
	сейш ми пътя със надежди,
	за кого си спомням само
	във великите премежди;

	прати, Боже, крепка вяра
	на душа ми безотрадна,
	та на кръста си под твара
	малодушно да не падна.

	Дай Ти мощ на мойта слабост —
	днес е час на изпитанье, —
	дай ми Ти велика храброст
	в туй великото страданье —

	да не умрат мъжки сили
	в боя тежки със неволи,
	де се чупят толкоз криле,
	гордости и яки воли;

	да не клюмне мен челото
	пред кумира на тълпата,
	пред вида на тържеството
	на силата, на лъжата.

	Не оставяй стидно ази
	да пропадна в бой със злото
	и съмненье да ме сгази
	в тебе, в правдата, в доброто.

	Петербург



	Нова година


	Вчера настъпи нова година.
	Сухо и ледно срещнах я аз:
	както и тая, дето замина,
	нищо не носи ново за нас.

	Нищо тя ново за нас не носи
	на свойто черно, младо крило,
	ни ответ ясен на зли въпроси,
	ни лек врачовен на старо зло.

	Кривди жестоки пак вред царуват,
	голото зъзне, гладното мре,
	вражди, омрази света вълнуват —
	простата дата не ще ги спре.

	Вражди, омрази!… Чувам им екът!
	Той предвещава беди и смрът;
	мильони саби зловещо звекат
	с кръв да залеят сега светът!

	А човек щастье се ожидава
	с здравици, с песни, с възторг голям.
	А речта „Мир вам!“ пуст звук остава
	от деветнайсет века насам.



	В храма


	Неволно отбих се във Божия храм —
	кат пътник отпаднал под сенчица хладна,
	свещена молитва възлизаше там
	и лейше мир сладък в душата ми страдна.

	Наведох смирено, покорно глава,
	смущение тайно обзе ме неволно,
	и някакви чудни и нови слова
	из моето сърце извираха болно.

	Аз молех се жежко към Бога велик
	за помощ, утеха в живота ми тежки —
	за мене, за братя, за всеки клетник,
	за всичкия страждущи род человешки.

	И молех на кръста разпетий Христа
	да вдъхне мен свойта любов и търпенье…
	И дълго йощ шъпнеха мойте уста,
	и леко и светло ставаше на мене…

	Одеса



	Беше време…


	Беше време, когато не знаех
	ни унинье, ни мрачно безсилье
	и с световните хали играех,
	кат орел със разперени криле;

	беше време, когато бедите
	не страшаха душата ми млада
	и с усмивка се фърлях в борбите
	и във бурите търсех услада,

	и за удара удар отдавах,
	и на хулата с песен отвръщах,
	и омразата малко познавах,
	и вразите си често прегръщах.

	И бях силен и млад, и бях жаден
	за живот и за труд, и за радост…
	Беше време… но що да повтарям
	вечний стон на фръкна`лата младост?



	Не съм борец…


	Не съм борец, не съм герой прославен,
	но никога покорно не пълзях,
	за прошка не молих се в бой неравен
	и падналий противник не тъпках.

	Не съм поет възлюблен па тълпата,
	аз идол не ставах и не имах,
	аз не лъстих на глупостта, разврата,
	гневът им и венците им презрях.

	Не съм кат други „мъж на идеала“,
	на търга модно знаме не развих
	и в името на никакви начала
	аз подлост не сторих, не одобрих.



	Безсънна мисъл


	Нощта царува, тихо навън е.
	Улици мъртви спят запустели,
	в сладка почивка животът тъне,
	спят борби, грижи, ядове, цели.

	Ангел небесен тих сън навява
	на клепки морни, на гърди страдни;
	само теб, мисъл, сън не смирява,
	само ти нямаш покой отрадни.

	Спи, що се риеш в бездни дълбоки?
	Що будиш скърби в плесен завити?
	Що буташ в сърце рани жестоки?
	Що от сън дигаш змий ядовити?

	Виж, навън свети месец омайни,
	сладко заспал е сводът небесен.
	Спи! Или фъркай в мирът безкрайни!
	Що се вреш, бъхтиш в тоз затвор тесен!



	Резигнация


	Не съм от ония, що кълнат живота
	и виждат му само опакия лик,
	които се дърлят от свойта голгота
	и пълнят въздуха със плачевен вик;

	които му пишат присъди ужасни
	и дават му най-чер, най-траурен шар;
	не съм в легиона на тия нещастни,
	макар че се гъна под техний товар.

	Аз съм нещастен — има пък благатки,
	ако аз повехнах, други пък цъфтят,
	за мен са горчиви — а за тях са сладки
	същите плодове, що дава светът.

	Има за кого йощ да грей месец ясни,
	гората да шушне, славеят да пей,
	нощта да запазва сънища прекрасни,
	любовта омайна радости да лей.

	Любовта омайна! Тя едната стига
	да изкупи всички на света беди!
	Тя из ада жертви до рая ги дига
	и господ вложи я в всичките гърди.

	Защо да проклинам? Бивал съм и ази
	честит и любил съм живота кат дар,
	и весело плувах в светли му талази,
	и в чашата пих му сладкия нектар.

	Сега в душа хлад е… Сърцето горчиво
	спомня и въздиша. Есента наста…
	Но няма да фърля око завистливо
	на онез, що жънат радости в света.

	И не се оплаквам люто от живота,
	и пих покорно горкий му пелин,
	и кал да му фърля нямам аз охота,
	макар че и ази на века съм син.



	Скръбен си, поете…
	Уломък


	Скръбен си, поете… В твойта душа страстна,
	виждам, ври, клокочи море скръб безгласна.
	О поете мрачни, бог я в теб тури —
	твойта мисъл жива в лен да не мухлясва,
	творческият пламък в теб да не угасва,
	да има той пища, светлив да гори,

	Защото скръбта е същи дар небесни,
	майка благородна на вечните песни…
	Черпи ги ти свойте из тоз извор скъп;
	всяко сърце болно тях ще ги обикне,
	всяка скръб човешка тям ще се откликне,
	че човекът сам е въплотена скръб.

	И тез песни тъжни, кат молитви чудни,
	ще крепят душите в минутите трудни
	и на тях ще леят врачебен елей…
	Пей за братска обич, сей мисли високи
	да омекнат чувства и сърца жестоки,
	пей ти за доброто, за любовта пей!

	Защото, поете, скръбта милост ражда
	и на всеки вопъл братски се обажда,
	защото във всяко сърце, що тупти,
	има едно кътче жадно и готово
	да чуй блага дума, да чуй топло слово
	и от чувства честни сладко да трепти.



	Нощ


	Безсъница, задуха… мисли безчет!
	Излязох да дъхна на въздуха нощни.
	Луната златеше заспалия свет
	и свода, засипан с брилянти разкошни.

	Каква тишина величава, света —
	и долу гор! Какъв мир и радост!
	Аз гълтах я с очи, с уста и с душа
	на лятната нощ чародейната сладост.

	И никакъв стон, ни въздишка, ни глас
	не идеха в тая вселена заспала…
	И тъй беше тихо, като че тогаз
	всемирната скръб бе навеки умряла…

	Петербург



	Като пчели…


	Като пчели, когато се роят,
	изфръкнали из кошура си тесни,
	така и мойте тъговити песни
	на облак из сърцето ми летят;

	като поток, отприщен от яруга
	висока, мойта скръб лудей —
	по-скоро, в миг, да се излей —
	бухти, една вълна залива друга.

	И леко мойте стихове текат,
	и всяка песен е едно мъченье
	изляно, едно сладко облекченье
	за раните, в душа ми що горят.

	Благодаря ти, творче, в тоз час тежки,
	че дал ми си за песните дарът:
	и песните, като сълзите жежки,
	скръбта услаждат, мъките церйът.



	В изгнание


	Приятели, вий не забравихте
		прокудений беден поет,
	в скръбта му го сам не оставихте,
		сгряхте го с братски привет.

	Изпитах аз тежки гонения
		там, в моята родна страна.
	Във чуждата — нови мъчения:
		самотност, тъга, тъмнина…

	О боже, защо туй страдание —
		далеко от моя народ
	да тлея в горчиво изгнание,
		да влача печално живот?

	Да крия от чужди сълзите си,
		да чезна ненужен, нечут —
	аз сила ли нямам в гърдите си
		за работа честна, за труд?

	Не свети ли ум под челото ми
		и в мен не кипи ли кръвта,
	не трябва ли вече живота ми
		за нищо добро във света?

	Ил няма кому подкрепление
		духовно в бедата да дам,
	да влея заря, пробуждение
		в заспалите съвести там?

	Напразно… А сърце прободено
		копнее в чужбина и мре…
	Не тебе се сърдя, о родино,
		не ти ме отфърли, презре.

	Ти пак ми разгръщаш обятия,
		но ти си сама под ярем,
	еднакви са наште проклятия,
		под същите удари мрем.

	Приятели — вий не забравихте
		поета в таз тежка тъга,
	да плаче от радост направихте
		сърцето ми клето сега,

	когато за дъх освежителен
		копнее в тоз чужди предял,
	за братски привет ободрителен
		от родна земя долетял.


	Зимен мотив


	С бяла зимна пелена покрита,
	вкочанясала земята дреме.
	Злобно пее хала снеговита,
	скръб и мраз навява на сърце ми.

	Скоро ли ще слънчице да пекне —
	пак да видя цвете и тревица,
	пак да чуя славейче в горица
	на сърце ми клето да олекне —

	да се слея в всемирната радост,
	да забравя скръбта на челяка —
	свойта фръкнала навеки младост,
	свойта зима, що пролет не чака!

	Петербург



	В униние



	Et toi, dis donc, toi que voila.
	Qu’as tu fait de ta jeunesse?
	Verlaine


	Години фъркат, живот отива.
	Уморен, отдих търси духът.
	Тревожно поглед назад се впива —
	в минало шумно, в изминат път.

	Много ли в него следи оставих
	от благородни, честни дела?
	Що добро нещо ази прибавих
	в общата скудост, лен и мъгла?

	Фърлих ли семе за жътва плодна
	в почвата млада, дето минах?
	Мисъл пуснах ли там благородна?
	Светло и вечно що завещах?

	Как си послужих с дарът господен?
	Почетох ли го с достоен труд?…
	Тъжно аз гледам пътя изходен,
	сърце ми свива нъравствен студ…

	Безумно ази изхарчих сили,
	на вятър фърлях, нахалост сях,
	не пестих младий жар в мойте жили,
	запас духовен лудо пилях.

	В страсти метежни, в борби несвесни
	що чудо чувства пръснах, слепец!
	Пръсках всеместно цветя чудесни,
	но красен, вечен свих ли венец?

	Не цених доста мойто призванье,
	ни в душа тайний пламък свещен;
	аз пях, но рядко гордо съзнанье
	за дълг високи сгрева ме мен.

	И мойте песни тъй отлетяха…
	Много ли отклик има от тях?
	Случайно скудни зърна паднаха
	в ровката нива, аз дето пях…

	Как много пръснах — и посях малко —
	от толкоз сили, младост, живот!
	О син разсипник, прахосал жалко
	в безумни оргий безцен имот!



	На майка ми


	Майко жална, мъченице клета,
	откъде се взе у тебе сила
	да изтърпиш таз съдба проклета,
	да пренесеш толкова теглила?

	Какви горки ти не пи отрови!
	Каква скръб те, майко, не нагази!
	Окол теб изникнаха гробове
	и всяк — къс от твойто сърце пази!

	Не чух клетва грешна да изпъшка
	твойта душа чиста, кат светиня,
	не чух злоба — се тъй кротка, мъжка,
	се таз славна майка героиня!

	* * *

	Не можах щастлива да те стора,
	не можа крило ми да те спази.
	Сам аз падах, ти знайш, и подпора
	в твойта пак любов намирах ази.

	И как чудно твойта дума нежна
	дигаше ми силите сломени!
	Ти, сама разбита, безнадежна —
	дух и бодрост даваше на мене.

	Неведнъж дължа ти аз живота —
	колко пъти в мен ти възроди го!
	Ах, но твоят… твоят бе голгота:
	вечен траур него затъмни го!

	* * *

	И сега, из мрака безизходен,
	пак простирам къмто теб ръцете;
	твоят образ тъжен, благороден
	и тук, във чужбината, ми свети.

	Той един, о майко, днес крепи ме,
	той един във мойта нощ не гасне
	и венеца му трънлив мири ме
	с бурите на тоз живот ужасни.

	Петербург



	Сърце


	О бедно сърце, пак се вълнуваш,
	пак се безумно в гърди ми тръшкаш,
	примреш минутно — и забеснуваш,
	и пейш пияно, и болно пъшкаш.

	О сърце мое, сърце несвястно,
	кога ще имаш отдих надежден?
	Смутове вечни люшкат те бясно,
	няма за тебе час безметежен?

	Най-слабий удар болки в теб буди,
	най-ситна искра в пожар те туря,
	ту спомен горки, ту скърби луди —
	се ще в теб има някоя буря.

	И ти пак жадно пийш мъки нови
	и сладко, сладко гориш, копнееш —
	стига, че нещо те мъчи, рови,
	стига, че страдаш и — че живееш!


	Не сили се…


	Не сили се на изповед тежка,
	не откривай свойта тайна жална,
	твойте сълзи казват я без грешка:
	ти си жертва на съдба печална.

	И теб рано измени живота,
	скръб забули твойто чело ясно,
	ти, йощ млада, влачиш веч хомота
	тежкия на битие нещастно.

	И ти мълчиш! Ти си длъжна, бедна,
	да си мяташ на скръбта покривка,
	да излазаш пред тълпата ледна
	с ад в душата — на лице с усмивка.

	Само аз ги зная какво значат
	тез усмивки, като мраз студени,
	тия влажни очи, що не плачат,
	тез въздишки по лице разлени…



	Когато си сам


	Горчив е животът, когато си сам,
	когато светът се от тебе чуждее,
	когато в душа ти небесният плам,
	кат ламба без масло, печално мъждее;

	когато във цял свят открита душа
	не можеш да найдеш — ти свойта да кажеш,
	усещаш измяна и виждаш лъжа,
	там, дето горещо участие тражиш.

	Как мъчно тогаз се живей на света!
	Отчаянье мрачно във теб се пробужда,
	ти чувствуваш страшна навред теснота
	и цяла вселена за тебе е чужда.

	Не знайш към кого ти ръка да простреш,
	кому ти да вярваш, къде да се плачеш,
	нито де да идеш и де да се спреш —
	помазан, отруден от твара, що влачиш.

	Макар ти да бъдеш и бодър, и як,
	и с горда привичка да криеш тегло си,
	но има минути, в които челяк
	неволно утеха, съчувствие проси.

	Тогава сърцето ожида, копней
	и доста е, мислиш, в туй пагубно време
	една заря светла, за да те съгрей,
	една топла дума пак да те поднеме.

	Но няма! И страдаш… и стенеш без глас,
	и гълташ сълзи си, готови да бликнат —
	от страх да не би, ах, наокол тогаз
	язвителен присмех те йощ да подигнат.



	Пред гроба на Царя-Освободителя


	Царю, почиваш ти във тоя гроб отдавна
	и тоя хладен мрамор пази ти прахът;
	но твойто светло име, памет славна
	изпълнюват светът.

	Загина ти, кога живот на нази даде
	и в тоз жестоки, безсърдечни век
	ти пръв дело велико и божествено създаде:
	строши оковите на роба-человек.

	„Гряди вон. Лазаре!“ — ти викна към умрелий
	и ний възкръснахме при твоя сладък зов,
	народите се удивиха — невидели
	подир Христа такова чудо и любов,

	и ний, царю — на таз любов създанье, —
	ний с друго чудо смаяхме светът:
	осмяхме твоето благодеянье
	и в нашите сърца за тебе няма кът.

	Презряхме твойта воля и завет свещени,
	оклеветихме твоя царски идеал,
	скъсахме родни връзки с порой кръв скрепени,
	след бомбата — и ний убихме те без жал!

	Мислил ли си, царю, че щяло тъй да стане —
	когато с кръст в ръка на руския народ
	показа ти великото призванье —
	за младший брат да жертвува живот?

	Каква любов велика и безмерна!
	Какви свети мечти тогаз си ти таил!
	Мислил ли си, царю, за тая жътва черна?
	Мислил ли си — и кой го бе мислил?

	Прости, прости, о сянко вечна — на колене
	тук моля се пред гроба твой!
	Шумът от нашто грозно умопомраченье
	смути свещений ти покой!

	Прости, прости, от твойто жилище безбрежно
	за моя клет народ простирам аз ръце,
	за милост моля аз към твойто нежно,
	вселюбяще и всепрощаваще сърце!

	Прости ни ти жестоката измяна —
	бъди ни и в небето пак добър отец —
	във името на толкоз света кръв проляна,
	във името на мъченишкий ти венец!

	Недей изрича съд, ни клетва люта
	(гласът на праведните чува бог),
	корабът ни из бурите се лута,
	не види бряг из тоя мрак жесток.

	Но тя ще блесне, истината, яркозрачна,
	в нощта на нашето съзнанье и сърца,
	но дотогаз, о сянко мрачна,
	моли се там за твоите деца!

	Петербург

	4-та годишнина на Сливница


	Война позорна, война проклета!
	(О боже, всяка война такваз е!) —
	рано ти наште мирни полета
	с гроби насея, с кърви накваси.

	Омразна ми си с твоята слава,
	с кървавий празник, що завеща ни;
	радост на други нек тя внушава —
	в мен буди болки, негодуванье.

	Помня аз живо време нещастно,
	кога ти пламна с фурий си бледи
	и зверски страсти раздуха бясно
	и два народа трепетни сведе —

	не на труд общи, на пир домашен,
	а на сеч кървав, на смърт, проклятья!
	Брат на брат гневно дигна меч страшен,
	вместо да падне нему в обятья.

	* * *
	Сливнице, ти си гроб, кой погълна
	хиляди сили, надежди, вери…
	Враждата само там не потъна:
	тя дебне злобно, за мъст трепери.

	Сливнице славна, кому требва ти
	с твоята слава, ужаси, лаври?
	Кой два народа при теб изпрати?
	Кой се безбожно над тях погаври?
	…………………………………………………

	Теб те подготви зъл гений адски,
	та с твойте венци, срамове, гроби
	вечно да будиш във души братски
	радости зверски и зверски злоби.

	* * *
	И мойта муза възпя таз слава!
	И сви на гроба венец кръвнишки!
	И сля гласа си в шумната врява,
	заглуши в гърди честни въздишки.

	И не каза тя думи високи
	за любов, прошка и примиренье,
	и не навлече траур дълбоки
	посред народний триумф пиени.

	И в песента й звучеше ярост —
	от тьмний вихър и тя обзета —
	господи, ти ще простиш, от жалост,
	човека слаби, но не поета!


	Алеята


	Чудна нощ приспа земята морна.
	Светнаха с брилянти небесата
	и зефир прохлада животворна
	лейше, сладко шъпнеше с листата.

	Ний седяхме мълчешком под свода
	тъмен на акацийте зелени,
	и ведно с заспалата природа
	тънехме във сладко упоенье.

	И мечтаехме за щастье вечно,
	за нощ? чаровни, дни безбурни…
	И души в блаженство безконечно
	сливахме ги във мечти лазурни.

	И летяхме в други мир тогази,
	пълен с наште блянове небесни…
	И живота ний оставяхме зад нази
	да гърми с талазите си бесни!



	Благодаря


	Благодаря. Ти внесе нова сила,
	ти внесе здраве, радост, благодат
	в душата ми. Обикнах тоя свят,
	откакто ти, жена вълшебна, мила,
	вложи в мен ново чувство — да горя
	и да обичам пак. Благодаря.

	Живота зле, жестоко ме измами.
	Слетя ме рано злоба и печал,
	разлюбих всичко, що бях обичал,
	напуснах честен труд, зафърлих знаме
	и рекох малодушно: нека мря!
	Тогаз се ти яви. Благодаря…

	Тогаз се ти яви и в твойте очи
	приветни, нежни светна за мен май…
	Из туй върховно, славно чувство, знай,
	вълшебнице, че нов човек изскочи!
	Сега съм смел, та ще ли се смиря
	пред страшната съдба? Благодаря.

	Ти вля в душа ми синий цвят небесни,
	сияньето на майската зора,
	приветний шум на младата гора
	и полский дъх, и славейските песни…
	Успях живота тежки да съзря
	пак мил и хубав… О, благодаря.



	Спомени


	Аз бях отчаян, аз бях озлобен,
	аз бях намразил всичко световно,
	но ти ме сгря, мила, ангело нежни,
	с твоята ласка, слово любовно.

	Горещо, дълго аз се упивах
	в твойте обятья страстни и жежки
	и в любовта си ази забравях
	минали мъки — нови по-тежки.

	Забравях всичко: ядове, грижи,
	под дъх любовен злоба заглъхна,
	сдобих криле пак, сърце разбито
	под нежни ласки сладко отдъхна.

	Отде се взе ти в пътя ми трудни
	изгнаник беден с любов да сгрееш,
	сладка отрада и примиренье
	с живота в него, жено, да влееш?

	Помня ги ази онез минути
	за мене скъпи, що отлетеха…
	И ти сама бе, душо печална,
	жадна за обич и за утеха.

	И ти жеднейше в душа душа си
	да излейш волно и без преструвка,
	да срещнеш отклик на стон болезнен,
	на сълзи — усмих, на плач — цалувка.

	Горка и сладка бе нашта среща
	и кат сън кратка нашата радост.
	Раздяла бърза разлъчи люто
	две сърца, пълни с мъка и сладост.

	Прости! Ох, няма да те забравя.
	Как се забравят спомени сладки?
	Много ли има в тоз живот пусти
	таквиз минути чудни, благатки?


	Кога отплува…


	Кога отплува, аз я не изпратих.
	Кога корабът скри се в бледний кръгозор,
			аз дойдох на брега и дълго, дълго
				изглеждах морския простор.

		Талазите насам търчаха пенни
	и с рев разбиваха ми се отпреж,
			но нищо не разбрах за нея в техний
				безсмислен и сърдит гърмеж.

		И пак дигнах очи и шушнех тъжно:
	„Прости! Прости!“ — вторачен в тайний кръгозор,
			но нито в безконечното пространство
			не улови смутений взор!

		И дълго време на брега стоях йощ
	и взирах се напред с измокрено лице,
			като че чаках някой да ми върне
				назад полвината сърце.


	Есенни хали


	Вейте, хали тъжни, хали есенешки!
	Слуша ми се вашта песен меланхолна,
	сфащам нещо сродно в стона ви човешки,
	чувам някой отклик на душа си болна.

	Има нещо гробно в вийнето ви диво,
	сякаш плаче сърце кърваво, разбито,
	сякаш че това е опело горчиво
	на мойте надежди, щастие убито…

	Пейте, вихри, вашта песен погребална.
	Нека тя говори за гроб, за почивка,
	нека ечи се тъй мрачна и печална:
	друга по-приветна — счел бих за присмивка.



	На кацналото на прозореца ми птиче


	Малка птичко треперлива,
	що уплашена цвъртиш?
	Снежна пелена покрива
	твоите поляни, виж!

	Лоша зима е настала —
	тръпне твоето крилце,
	вятър вей и мраз, и хала —
	падна слабо ти гнездце.

	Що те мъчи, птичко мила?
	Страх ли, скръб ли или глад?
	Ах, неволи и теглила
	има и във ваший свят!

	„Птичката без труд живее“,
	дядо Господ е казал —
	и за нея зло беснее!
	И за нея има жал!

	Буря ревне — гасне слънце,
	рухва гняздо — чада мрат!
	Падне сняг — и няма зрънце,
	ни мушици във студът

	ил ястребът, като дебне,
	впива в тебе своя клъв,
	ил ловецът пък враждебни
	сваля те обляна с кръв.

	Скръб, беди!… Беди вред, дето
	диша клета жива твар!
	На земята, във небето
	злото влада и е цар!

	Вред неволи, злочестии!
	Без тях няма миг и кът —
	и човеци, и стихии
	с мрачна жажда ги множат.

	И вселената безкрайна
	пълна е с ужасен стон…
	Боже, страшна е таз тайна!
	Лют е вечний ти закон!
	………………………………
	Но ти зъзнеш, пиле жалко,
	на фъртуната, отвън!
	Влез у мене, влез за малко —
	имам завет и огън.

	Влез ми, пиленце, под свода
	и от плен се ти не бой.
	Ах, живота без свобода
	знам го как е мъчен той.



	Една муза в траур


	Отдавна немей той, от света забравен.
	Живей той, певецът, но с мъртвий е равен.
	Една нощ у него музата тропна`.
	— Кой ме буди в мрака? — каза той в смущенье.
	— Ставай, о поете, светло вдъхновенье
	аз за тебе нося — девата викна.

	— Ох, иди, богиньо, късен час сега е!
	Моят дух озлобен сън, отдих желае,
	сън, отдих, ти чуйш ли! — вечни като смрът.
	Сърцето ми трепка в сънища гробовни,
	в него вместо песни съскат змий отровни
	и парливи рани пъшкат и горят.

	Ил не знайш? Неволи страшни ме сломиха
	и рано измами горчиви затриха
	вярата ми в всичко, що възпях, любих.
	Видях, че мечтите мечти се остаят,
	че на злото земно далеко е краят,
	и ази сърдито лирата разбих.

	Неведнъж чело ми сред буря клюмна,
	не с една надежда света и безумна
	простих се навеки и почти без жал…
	Тежък бе животът и всяк удар нови,
	що падна въз мене — един гроб изрови
	за някой сън златен, призрак умилял.

	Видях силна младост без време строшена
	в усилья безплодни, видях преломена
	мойта горда воля от страшний живот.
	С много вече кривди мълком помирих се
	и сторих това аз, и не възмутих се —
	стискан на теглата в зверския хомот.

	Видях как грохнаха моите кумири —
	и как злото светско без жалост изтири
	всякой култ и вяра из мойта душа;
	видях в кал светите мои идеали,
	знамената честни — оплюти парцали,
	с които търгува мръсната лъжа.

	Видях я аз нея в царска багреница,
	честността в окови, правдата — в тъмница,
	видях аз на злото стихийната мощ,
	видях му и наглий триумф, тържеството,
	изгубих аз вяра в бога и в доброто
	и наста в душа ми безконечна нощ.

	И сега, о музо, без олтар живея…
	Любовта една би… Уви, и от нея
	раните ще нося, дор бъда човек.
	Из чашата й сладка пих със всичка сила,
	но с капката нектар — море от горчила
	изпих и отровен останах навек.

	За какво да пея? Де извор за песен?
	В душата ми само уломки и плесен,
	и тиня от бури, и отчаян мрак…
	Искра светла божа тамо не прониква
	и тя на доброто веч се не откликва,
	и дори да плаче тя забрави как!

	Де извор за песни? В природата дивна?
	Тя ми стои чужда, като гроб противна
	с вечната си хубост и нетлен покой.
	Едно само чувство в душата ми свети,
	цъфти и вирее, като майско цвете:
	злобата — изчадье на мъки безброй.

	Злобата, о музо, пъклената сила,
	що всичко човешко в мен е угасила,
	змия, що ме гложди и ми дава мощ…
	Кажи ми, анчарът ражда ли мед пресен,
	отровата — нектар, а злъчката песен?
	Остави ме, музо! Бягай! Лека нощ!

	* * *

	Музата фърчеше в пространствата звездни.
	Един ангел, жител на висшите бездни,
	срещн? я. „Що плачеш? Отде таз тъга?“ —
	попита я трогнат, кат видя сълзите,
	на девата кротка че блещят в очите.
	„От един покойник връщам се сега!“

	Одеса



	Есен


	Днеска излязох вън на полето.
	Пак се засмяла бедната есен,
	пак е лазурно, светло небето —
	само въздуха — без птича песен,

	само дървята — голи, без шума,
	а в треви няма миличко цвете;
	едното слънце, като за глума,
	с пролетна сладост над земя свети.

	Па й говори: „Виж, аз те грея
	с мойте най-нежни лучи небесни,
	сила и младост щедро ти лея…
	Де твойте рози? Де твойте песни?“

	— Ох, цветя, песни (шъпне тя тамо),
	не ми се мислят — веч иде зима…
	Топличко искам, топличко само,
	по-длъжко време, слънце, топли ме!



	Жажда


	Да бях искал аз всичко да изкажа —
	що чувствувам, що мисля, що страдая,
	да бих можал аз смело да покажа
	на хладний свят туй, що в сърце си тая —

	терзанията, язвите дълбоки,
	враждите, жаждите неутолени,
	болежът от съмнения жестоки
	и мъките до днес неподелени;

	и всичко, що в душа ми скрито глъхне,
	и всичко, що в гърди е накипяло —
	то мойто сърце щеше си отдъхне —
	едно сърце поне го би разбрало.

	Напразно. Песните са неспособни
	да предадат затиснатата буря…
	Та па и храброст нямам тайни гробни
	на смешен показ пред света да туря.

	Като скъпец златото си, аз рия,
	ревнив, скръбта си в бездна непристъпна…
	А как желал бих всичко да разкрия,
	на братски гърди всичко да пришъпна!

	Да си поплача, да си потъгувам
	без страх от присмех, злобен съд човешки,
	любовни имена да споменувам
	с благословии… и със клетви жежки;

	да кажа как злочест живота влача,
	изневерен от всичко във борбите,
	кат майка жална тихо да поплача
	над толкоз гробове в душа ми скрити,

	та тежък твар от мен да се поснеме,
	та да олекне на гърди ми страдни
	и бар едно сърце тъга ми да приеме,
	преди да я вверя на гроба хладни.


	В лоното на Рила

	При Рилския манастир


	Сега съм у дома. Наокол планини
	и върхове стърчат; гори високи, диви
	шумят; потоците, кристални и пенливи,
	бучат — живот кипи на всичките страни.
	Природата отвред, кат майка нежна съща,
	напява ми песни, любовно ме пригръща.

	Сега съм у дома. Над мен Еленин връх
	боде лазурний свод и мен при себе кани;
	отсреща Бричебор ми праща здравий дъх
	на своите ели и бори великани;
	а Царев връх от юг издига се огромен
	с плешивия си лоб и царския си спомен.

	Сега съм у дома, сега съм в моя мир —
	мир въжделен и драг. Тук волно дишам ази,
	по-светло чувствувам; свещен, отраден мир
	изпълня ми духът, от нов живот талази
	нахлуват в мен, трептя от нови ощущенья,
	от прясна сила, мощ и тайни песнопенья…

	Сега съм у дома, сега съм пак поет —
	във лоното на таз пустиня горска, свята;
	разбирам на леса любовний тих привет,
	на струите шума, на бездната мълвата.
	Разменям тайна реч с земя и синий свод
	и сливам се честит във техния живот.

	Сега съм у дома, в сърцето съм на Рила.
	Световните злини, тревоги са далеч —
	за тях е тя стена до небеса турила —
	усещам се добър, почти невинен веч.
	Духът ми се цери след жизнената битва,
	вкушавам сладък мир във песни и молитва.

	Сега съм у дома. По часове, благат,
	край бистрата река, при звучната? песен,
	мечтая ил чета… Ил кат орел надвесен
	над бездните стоя, и моят ум фъркат
	блуждае в хаоса, до господа отива,
	на мирозданьето във тайните се впива.

	Сега съм у дома — не съм тук странен гост.
	Природата всегда, но буйната природа,
	що пълни я живот, шум, песен и свобода,
	бе моят идеал величествен и прост
	Поклон, скали, води! Поклон, ели гигантски!
	Вам, бездни, висоти! Вам, гледки великански!

	Сега съм у дома — участник в рилский хор.
	Аз тук не се родих — тук бих желал да тлея —
	под горский вечен шум — дълбока епопея —
	и на Еленин връх под вечно будний взор;
	да имам гроб, подир живот-синджир теглила,
	в величествените обятия на Рила.


	Двата бука


	Видях два пригърнати бука в гората,
	пригърнати нежно, кат либета в жар;
	от корен до върха обвили се двата —
	столетия пият любовний нектар.

	О, буки, казах им, вий тъй сте прекрасни:
	се дружни във радост и в бедствия зли,
	гръм, бури не плашат пригръдки ви страстни,
	цалувка ви жежка и смърт не дели.

	Завидна е вашта любов безконечна,
	тя пътника радва, прославя лесът…
	Какво я направи тъй вярна и вечна?
	Какво запечата съюза ви твърд?

	Магия ли страшна, ил брачно венчанье,
	ил клетви любовни — кажете да знам?
	Презрително буките пазят мълчанье
	и още по-силно пригръщат се там.



	Нощ в манастира


	Луната изгрява над Царевий връх.
	Реките екливо бучат и приспиват,
	чардаците неми вековний си дъх
	и тайни легенди в покоя разливат.

	Намусено Хрелевий замък стърчи;
	сребрят се на храма кубетата мощни,
	и сякаш, при лунните тихи лъчи
	от тях се възнасят моления нощни.

	И тихо, и чудно. Душата мечтай.
	Ту в старата древност дълбоко се взира,
	ту в някакви спомени сладко блуждай,
	ту просто униса се нейде в ефира.

	И тихо, и чудно. Луната сияй.
	Спи сводът. Потоците пеят дълбоко:
	поемата нощна пленително трай
	и дрямка не иде до будното око.



	Изгорялата гора


	Войска замръзнала от великани сухи,
	печално ти мълчиш, дъбраво изгоряла,
	без шума и без звук, като скелети глухи,
	елите ти стърчат във дрямка вледеняла.

	И между толкова гори зелени, пресни,
	ти, като гробище, парясано пустееш,
	и веч нито зефир, ни пиленце, ни песни,
	у тебе не гостят — уви, и пак живееш!

	Стоиш — да чувствуваш как младост окол блика,
	да фърляш траур чер в природата, що пее…
	Не давай никому, о, боже, таз велика
	беда — да умре тук — и да се преживее!



	Славословия на Мусала



	Le Mont Blanc que cent monts entourent…
	Desinteressement.
	V. Hugo


	Там в сяйното небе, из хаоса планински,
	изпъква Мусала, левентът исполински.

	Един в лазура син, без равен, без другар,
	над всички планини възвишеният цар.

	Високо той над тях издига лоб гранитен,
	със вечен сняг венчан и с облаци укитен.

	И гледа мълчелив в дълбокий небосклон
	до самия Олимп — на боговете трон.

	А около — тълпи гиганти горделиви
	чукари, върхове и чалове плешиви —

	и страшни ридища с изгризани чела,
	в смирение стоят пред вечний Мусала.

	И всички в един глас гиганта пръв венчават,
	върховната му мощ в небето прогласяват:

	„Ти наш си цар и вожда — планинский хор мълви, —
	пред твоята глава ний скланяме глави.

	Висок си ти над нас, отишъл си в небето,
	съперник нямаш друг, царуваш в вишинето.

	Слънчевите лучи най-първо теб златят
	и орлите едни по тебе се вестят;

	там, дето видиш ти, на нас не стига взорът,
	един ти само чуйш на ангелите хорът.

	Осанна теб! Венец и слава ти си нам,
	най-пръв и най-светлив, най-чист и най-голям,

	и горди сме със теб, пред кой сме всички мали,
	и хора да сме ний — ний бихме те ругали!“



	Въз Кадиин връх



	Не е поезия това, да се възхищаваш от природата и да зяпаш в мъртвите канари.
	Един български критик


	Не, има, брате мили, поезия висока
	и в чудната природа; да, тя е там навред:
	в гората и в полето, в мълвата на потока,
	и в пиленцето пойно, и в благовонний цвет;

	във облаците леки, в летежа на орлите,
	във блясъка на лазура, и в тия планини,
	грамади исполински, творенья страховити,
	издигнати до бога, вцъвръстени вълни;

	и в техний мир дълбоки и езера кристални,
	що дремят в небесата; в широкий небосклон,
	в стихийното диханье и сили колосални
	на тоя мир гранитен, до божий близко трон.

	И ти, омаян, слисан, пред гледка безконечна,
	обръщаш се на арфа, на песен, на крила…
	О, има поезия във таз природа вечна…
	Нали тъй, рилски орли? Нали, о, Мусала?



	Поемата


	— Весден по урви, върхове призвездни,
	по карпи, из гори вървиш, блуждаеш,
	при езера стоиш, кличиш над бездни,
	из Рила шъташ, мислиш и мечтаеш.

	Работи твоят ум въз чудна тема.
	Кажи що готвиш с толкова тревога?
	— Не, грандиозна аз чета поема.
	— От Гете? Данте? Омира?
					— От бога.



	Мусала


	Високо възвишавай се,
		о, гордий великан,
	надменно устремявай се
		в небесний океан!

	Що гледаш там отгоре ти,
		из хаосите там?
	Що дириш в кръгозорите,
		внимателен и ням?

	Велик си, не постигаш се,
		но казал би човек —
	на пръсти йощ повдигаш се,
		да видиш по-далек.

	— Защо ми искаш тайните? —
		каза гигантът стария, —
	изглеждам аз безкрайните
		граници на България!



	В Илина река



	Хубава си, моя горо,
	миришеш на младост.
	Л. Каравелов


	От две страни гори високи, черни;
	ливади между тях зелени; там
	коси звънтят; багровен луч вечерни
	усмихва се от висовете нам.

	Реката пей, гърмят вълни сребристи,
	и песня горска пътя ни дружи;
	лица ни милват буковите листи,
	и славей нейде за любов тъжи.

	А там — звънливо изворче се нише.
	Гърди, поимайте въздух — сърце,
	с живот упивай се тук!… Ох, мирише
	на бор, на горски здравец, на сенце!



	Планински цветя


	Планински цветя, цветя небесни,
	кой ви тук сади, полива, гледа?
	Кой ви дава багрите чудесни,
	тая прелест, о, ефирни чеда?

	За кого изниквате, цъфтите
	тук високо, де орел се вие?
	За коя девойка — да се кити?
	За коя любов — венец да свие?

	Кой юнак ще тука увенчейте?
	Кой триумф ще кичите богато,
	та балкана голи, де вирейте,
	стелите с пурпур, сафир и злато?

	Ех, тук мила би смъртта човеку!
	Мил би гробът близо тук до свода:
	как не би се спало тука леко
	в толкова цветя, покой, свобода!


	Клепалото бие


	Клепалото бие, утринна почена.
	Да ида господу да се помоля
	със чиста мисъл и глава склонена
	за моята великата неволя;

	да се помоля милост да излее —
	на тяло, на душа да прати здраве,
	смутений разум в нов път да оправи
	и с искрица любов сърце да сгрее:

	да мога пак да любя и страдая,
	и да търпя без гняв, и да прощавам,
	да нося кръста си, без да роптая —
	с омразата да го не унизявам.



	Друшлявица


	Деня, нощя те слушам, че шумиш,
		о, Друшлявице хладна,
	навремени, като дете хленчиш,
	ту смееш се, ту песен пък гласиш,
		ту плачеш безотрадна.

	По цяла нощ ти слушам аз шумът —
		ту стон, ту смях, ту пенье, —
	но скръбните ти ноти по пленят,
	вълнуват ме, душата ми дробят,
		накарват я да стене.

	Възкръсват спомените сладки пак,
		и прежните страданья,
	и болките, останали без ляк…
	И много, много спомня в нощний мрак
		мечти, тъги, названья…

	И плаче тя… И твоят шум тогаз
		плач непрекъснат бива,
	и сладко е, че в тоя тежък час
	поне една душа? се откликва с глас —
		дели скръбта? жива!



	Кумир


	Зарових ги кумирите — без врява,
		без жал ги закопах!
	На Музи, на Любов, Свобода, Слава
		аз тъжний гроб видях.

	Зарових ги кумирите светливи,
		кат всяка суета…
	Найдох ги пусти, жалки ил лъжливи,
		видях им аз смъртта.

	И във душата ми сега — пустиня,
	природо, ти една
	оставяш ми кумир, олтар, светиня —
	в живота светлина.

	Една ме ти плениш, очароваваш,
		във теб се не лъгах:
	ти в себе всичко скъпо съвмещаваш,
		каквото закопах.



	Като влазяхме в обятията на Рила


	От малък възприех таз жажда жива
	за красното, великото, светото,
	и тоз възторг към всяка хубост дива,
	и обожаване на естеството.

	От детство йощ фанах да любя ази
	свободний свят, картините му сяйни:
	шир, хоризонти, шумове, талази,
	гори дълбоки, самотии, тайни;

	и снежний връх и чудний свод лазурни,
	орлите горди, дето там се вият,
	скалата в мъх и водопада бурни,
	и дивата поезия, що крият;

	и плясъка на поточето сърдито,
	и накита на цветенцата лепи,
	и всички чудосии, през които
	мнозина, хиледи минуват слепи!

	И хубостта на горската свобода,
	и божията сила вседържавна…
	О, майко, за любов е таз природа,
	нали? — Таз българска природа славна!



	Пирин
	Гледан от Кадиин връх


	Ирин-Пирин! Поклон, грамада чудна
	от преспи, хаос, облаци, гранит!
	В небето синьо, кат легенда будна,
	стърчиш, величествен и страховит.

	Поклон, Пирин! Как царствено се периш!
	Кой бог въз твойто чело има трон?
	С кой друг гигант тъй гордо те се мериш?
	Какво мечтаеш в тайний небосклон?

	Не отговаряш… Като сфинкс чудесни,
	немееш, глух… Да те не знай челяк
	не би вервал, че в теб гъмжи рояк
	орли, хайдути, самодиви, песни…



	На Еленин връх


	Стигнах във небесата, а съм в бездна.
	Не виждам нищо: облаци, мъгли
	безгласно трупат се; светът изчезна —
	завеса гъста нази раздели.

	На призрачна скала сред океана
	прилича тесний връх, на кой съм спрял,
	и сякаш нося се и аз в думана,
	над празното, в надземен, друг предял.

	И знам, сега под мен е ден тих, зрачен,
	с лучи залян е долний мир честит,
	и само аз един стоя тук мрачен,
	кат скандинавски бог с мъгли обвит.



	Бор



	Ein Fichtenbaum steht einsam
	Im Norden auf kahler Hoeh.
	Heine


	На върха на Рила стърчи бор изсъхнал
		от мълния нявга убит,
	самичък, забравен на голата чука,
		за всичките вихри открит.

	И борът отдавна мълчи и мъртвее,
		за нищо не мисли, не жали:
	не чака ни слънце, ни полет, ни птички,
		нехае той бури и хали.



	Нощ в гората


	Мрак. Сенки. Глухо. Тайнственост дълбока.
	Вървя под тъмен свод. Виденья странни
	в нощта се мяркат. Пътя — на посока —
	оставям го на коня си разбрани.

	Мълчанье страшно — повече от мрака.
	Ни клон заскръцва, нито шумка пада;
	лесът немей зловещо, бди и чака,
	като разбойник нощен във засада

	Вървя в тъма, умислен и тъжовен.
	В усамотенье страшно се усещам:
	самичък аз съм и в шума световен,
	душа мен родна, ближна там не срещам.

	И тихо, тъжно мърдам из букака,
	та няма що да бързам в мраковете:
	мен сърце любяще сега не чака
	и на прозореца ми свещ не свети…



	Царев връх


	Девет века връщаш ме назади,
	кат те гледам, върхо голи, травни,
	махват се епохи и прегради
	между мен и старините давни.

	Виждам поколения корави,
	чеда вечни на полята бойни,
	образите родни, величави
	на царе — боговенчани войни;

	виждам века на дълбока вяра;
	виждам Рила в шуми непроходни,
	и там, въз скала свещена, стара,
	на молитва Постникът господни;

	и въз тебе, връх благословени,
	в ясното пространство на ефира —
	царствен старец паднал на колене
	къмто Постника ръце простира.



	Долината над манастира


	Долино райска, тихи кът щастливи!
	От много векове са твои гости
	тълпи поклонници благочестиви,
	смирени иноци и пратя прости;

	от векове покоя ти събужда
	клепалний звън, що вика на молитва;
	тъга и радост светска теб е чужда,
	и врявата на жизнената битва.

	А твойте самотий са тъй омайни,
	и тук фантазията тъй се дразни!
	И хрумва ми с богини, с нимфи тайни,
	с любовни, поетически съблазни

	да те населя — тишина ти свята,
	да стресна на русалките с игрите…
	Ала свети Иван от канарата
	се муси, прави знакове сърдити.



	Триумфалната арка


	Срещнах в горите арка триумфална —
	над пътя ми висеше колосална.

	Но китки, надписи там не стърчаха,
	и шарени платна не я красяха.

	От никой кмет заръчана не беше,
	„Ура“ тълпата глупа не ревеше…

	И с тая арка искрена и проста,
	посрещаше си Рила стара госта,

	поклонника мирен, певеца скромен —
	без много блясък, без шум, без харч огромен,

	два бука — третий имаха на рамо
	(луд някой ураган играл е тамо);

	и таз дъга и стълпове гигантски
	обвиваше ги белий мъх исландски

	и самодивски ги коси красяха —
	кат свилени реси от тях висяха;

	а около — народ от буки прави
	здрависваха го тихи, величави,

	с любов, без хляб и сол и без поклони
	(в туй царство владат други пък закони),

	певеца драг, пристигнал отдалече,
	и вместо всякакви цветисти речи

	и хиледи „Ура“ и „Да живее“,
	пратиха славейче едно да пее.



	Моите песни


	Не хулете ме за мойте песни —
	че напуснах ваший въздух болни,
	че оставих улиците тесни
	и мених ги с планините волни.

	Много сили, много днес поети
	гаснат в вихъра на страсти дребни;
	на крилата, жадни за полети
	там, виси сега топуз враждебни.

	Скъден е животът ваш и жалък…
	Гледам безучастие мъртвешко,
	всичко пъпли; за насъщний залък
	жертвува се всичко человешко…

	Не корете!… Нека дъхам, братя,
	въздух, лучи и лазур небесни
	в планинските чистите обятйя.
	Не съдете ме за мойте песни!

	Нека малко слънце и природа
	с тях да влезне в задуха ви тясна,
	малко лъх от младост чиста, прясна,
	лъх от горски здравец и свобода.


	Звукове

	Поет

	I. Гете

	Да, има йощ поезия в света
	и има извори за вдъхновенье:
	не е убило всяка висота
	на наший век жестокото съмненье.

	Вий казвате ми: всичко овехтя:
	природата се` тъй цъфти, умира;
	се` туй небе, звезди, гори, цветя —
	еднакви, същи от създанье мира.

	Какво веч може да покърти нас?
	Какви по-други чувства и вълненье?
	Казало се е всичко до тоз час
	и всичко ново се` е повторенье.

	Тоз славей се` едната песен пей,
	туй слънце — вечно валчесто — досажда,
	се` тоз човек, кой глупо мре, живей,
	се` тез сълзи и смях, и глад, и жажда!

	Да, всичко в тоя свят бледней, вехтей:
	картини, шарове, напеви, мисли.
	Поетът нищо ново веч не пей
	и господ нищо ново не измисли!

	— О, не! Не е изчерпано докрай
	ни тайните на таз природа свята,
	ни тоз живот — ужасен пъкъл, рай,
	ни глъбините всички на душата:

	цял свят, от таз вселена по-широк,
	се крие йоще тайнствен във гърди ни:
	ний ровим го — той става по-дълбок,
	ний светнем му — по-тъмен ни се чини…

	И дор умът не може да открий
	на битието тайните закони,
	и погледът се мъчи да пробий
	завесата на други небосклони,

	дор естеството има свой язик
	и на душата да говори може,
	и всяка песен, звук и стон, и вик
	вълнува нас и мъчи, и тревожи;

	дор има тук любов и красота,
	и сълзи, нивга що се не изливат,
	и мъки без названье на света,
	и гърди, тайно що горят, изстиват;

	дор нашта мисъл тича надалеч
	и няма бряг на нашето мечтанье,
	поети може и да няма веч —
	поезията вечно ще остане.


	II. Виктор Хюго

	Небето

	Аз нямам ни предел, ни бряг, ни край,
	и името ми хаос казват,
	мечти крилати мене не изгазват
	и дъното ми господ само знай.

	Мильони светове се гонят в мене,
	кат духнат прах, като развеян сняг;
	Алдебаран е искра, Арктур — зрак,
	изгубен, мътен, като сновиденье.

	Аз вечността в пределите си смящам
	и никой глас не буди синий ми ефир,
	и вечен мир е в моя тайнствен шир,
	и бурите си другаде ги пращам.

	Как ти си нищо, о земя, пред мен! —
	по-ситна от най-ситния ми пясък —
	как жалка си със твоя шум и врясък,
	със твойта зима, лято, нощ и ден!

	Кой тласна те за смях в простора ясни
	и рече: „Бръмкай в общия покой!“
	И пусна в теб беди невидим рой,
	неволи, болки, бедствия ужасни?

	Ти нямаш смисъл тука на света,
	твой дял са страстите, войните, морът,
	грехът, нищожеството и позорът
	и мракът и смъртта!…

	Земята
			И любовта!


	III. Байрон

	Навръх планината замислен стоях.
	Над мене бе господ — полята под мене,
	полята със техния пушек и прах,
	човеците с свойте борби и шуменье.

	И знаях, че нейде там долу безброй
	герои бръмчаха и правеха бой,
	души развратени, до тинята слезли,
	и съвести кални, на продан излезли…

	Аз знаях, че много нещастни гърди
	изгниваха тайно от яд и вражди,
	че глухата завист, че страшното мщенье
	приготвяха свойте стрели и за мене.

	Прощавам ви! — рекох към оня прах, дим,
	що крийше врази ми в полето дълбоко, —
	прощавам ви, братя, дордето стоим —
	вий толкова ниско, аз толкоз високо!


	IV. Шилер

	Кога поетът всичко изгребе
		из тайните на свойто сърце страдно
	и геният мъртвей под челото му блядно,
		той проси мощ от синьото небе.

		Кога поетът храбро загребе
		на битието в бурите сърдити
	и члунът му се бий с нощта и канарите,
		той фърля взор към синьото небе.

		Кога земята всичко погребе
		за него: слава, радост, упованье,
	и място тука веч за него не остане:
		той дири кът във синьото небе.


	V. Алфред де Мюсе

	Сърце, сърце, кипяща бездна
	от страсти, бунтове и плам,
	демо`н, защо в гърди ни влезна?
	Защо отне покоя нам?

	Защо бълнуваш непрестанно?
	Защо се свиваш и дробиш?
	Ту мъртво си, ту стенеш странно,
	ту леденееш, ту гориш.

	На всеки миг, на всяка стъпка
	в гърди ни екне твоя глас,
	всяк удар твой и скок, и тръпка
	е грижа, страх ил бол, ил страст.

	Сърце, сърце, дълбока бездна,
	кой твойте тайни е узнал?
	Кой ум вникна`, кой поглед влезна
	в неизходимий твой дедал?

	Морето има свойта матка,
	небето — и то има свод!
	Но ти — ти нямаш дъно, смятка,
	ни път, ни край, нито изход.

	Ти гатанка си вечно тайна —
	ту бяс, ту вик, ту звяр, ту стон,
	едно в вселената безкрайна
	не знаеш никакъв закон.

	Сега си лед, след малко — пламен,
	заспя ли аз — ти ставаш, бдиш,
	когато кажа: ще съм камен! —
	ти като восък се топиш.

	Духът блуждай, умът се лъже,
	ти не се мамиш никой път,
	сънят не може да те свръже —
	не може нищо на светът!

	Ти люшкаш се, пъхтиш, лудуваш —
	звяр без юзда, море без мир, —
	дене копнейш, ноще бълнуваш
	за някой разстрошен кумир…

	Сърце, сърце, реви в гърди ми!
	Аз теб съм жертва — ти мен роб,
	и ти, и аз ще да заспиме,
	кога заспиме в мрачний гроб.


	VI. Хайне

	Престана буря нощна.
	С разтупано сърце
	изскокнах вън да видя
	ляствичето гнездце.

	То беше строполено,
	с развеян, пръснат пух,
	а двете лястовички,
	че цвъркаха, ги чух.

	Недейте плака, мили,
	над вашата беда,
	гнездо си ново свийте —
	хай, дайте си труда!

	Недейте се отчайва,
	сдобийте малко дух:
	в полето още има
	и сламчици, и пух;

	че всичко е възможно
	и лесно на света,
	дордето бъде жива
	в гърдите любовта.


	VII. Леопарди

	Защо за скръб, горчевини
	поета, боже, си орисал?
	Защо го ти обремени
	със твоята висока мисъл?

	Защо си го без жал проклел
	с гладът дело да има често
	и кат на гордият орел
	не си му дал в небето место?

	Защо си го осъдил тук
	да има гърди за страданье,
	да бъде стон, да бъде звук,
	да бъде цял едно риданье?

	Защо си го направил ти
	твар зарад битки и за лира:
	от крехко стъкло — да кънти,
	от стомана — да се опира?

	Защо един за всички той
	да чувствува, да бди, да плаче,
	да няма отдих, ни покой
	и вечно някой кръст да влачи?

	Защо за капка слава той
	да дига ураган от злоба
	и за дарът случаен твой
	да го преследват и зад гроба?


	Има тайни


	Има тайни във душата,
	неразгадани за нас:
	нито перо, нито глас,
	нито музика крилата,
	нито сладките сълзи,
	ни поезията свята —
	тях не могат изрази.

	Има болки у челякът,
	за които няма реч
	и те не умират веч;
	има чувства, дето чакат
	вечно изход нанавън,
	има лучи скрити в мракът,
	има сън и в самий сън!

	Има в нази скрити струни,
	що болезнено трептят,
	но нечувани кънтят,
	кипнуват понявга буни —
	тях не би разбрал човек.
	Бухват яростни фъртуни
	и замлъкват пак без ек.



	Пребитото псе


	I

	Утрепано, пребито,
	с пречупена нога,
	то страшно, жаловито,
	със кал и прах покрито,
	квичеше до брега.

	И вдигаше крачето
	със мъка и със рев,
	и сякаш на небето
	показваше го, клето,
	с моление и гнев.

	Дълбока скръб гореше
	във погледа му прост,
	плачът му остър беше
	и черна кръв шуртеше
	из счупената кост.


	II

	Веднага дотърчаха
	деца метежен рой.
	„Удрете!“ — изкрещяха
	и псето връхлетяха
	пак камъни безброй.
	И сред реката хладна
	нещастното скочи —
	от таз дружина жадна
	за кръв и безпощадна
	да се одалечи.

	Но камъните жестоко
	преследваха го пак
	и кучето високо
	със страх, с молебно око
	ридайше кат челяк.

	„В главата! Във главата!“ —
	бе общият ответ
	и с весел смях децата
	му дупчеха месата
	със удари безчет.

	Те имаха надмощье,
	не даваха му срок,
	крещяха: „Още! Още!“ —
	и гледаха как то ще
	потъне в бързий ток.


	III

	И аз, мечтател бледен,
	присъствувах тогаз
	на този вик победен,
	но тоя стон последен
	и паднах в мисли аз:
	Детето е о боже,
	душа незлобна йощ —
	и то е ангел тоже, —
	но кой успя да вложи
	за злото в него мощ?

	Кой таз невинна младост
	способна я стори
	в плачът да чува радост,
	в кръвта да сеща сладост —
	да пей и да мори?

	Закон на естеството,
	фатален, лют закон!
	Зародишът на злото
	е турен под челото
	като един нагон.

	От първата минута,
	при първите зари,
	душата в мрака лута
	и слаба, малка, люта,
	за жертви веч гори.

	При първа още крачка
	детето — ангел благ —
	за радост, за играчка
	мравунчицата мачка
	със мъничкий си крак;

	ил бедната мушица
	на пламъка я тлей,
	ил божията птица
	с безгрешна си ръчица
	я дави и се смей.

	Кой даде му таз жажда
	за злото във светът,
	та йощ кога се ражда,
	веселие угажда,
	че другите ще мрът?

	Отде във себе има
	тоз мрачния залог?
	Отде примери взима?
	Как може херувима
	да бъде тъй жесток!

	Но мъдростта немее
	пред тоз въпрос проклет
	и разумът не смее
	тъмата да разсее,
	и нямам аз ответ.

	Мълчат! И само псето,
	дух тъмен и злочест,
	квичеше в кръв облето
	и своя към небето
	изпращаше протест.

	То викаше: „О, спрете,
	о, чакайте сега!
	Над мене се смилете,
	да мра ме оставете
	със моята тъга.
	Меса ми са раздрани.
	За мене черна смрът
	тук скоро ще настане,
	но мойте нови рани
	ужасно ме горйът!

	Ох, страшно е да гина
	в вълните, що бучът!
	Треперя, тъна, стина!
	Ох, дайте да почина
	на сухо, на брегът.

	Какво ви съм сторило?
	За път ви виждам пръв!
	В що вас съм увредило,
	та леете в беснило
	невинната ми кръв?

	И аз, създанье клето,
	обичам божий свят,
	да припкам по полето,
	да гледам към небето,
	да дишам благодат.

	И ази с радост срящам
	зората, утрен час,
	що е добро, угаждам,
	кат вази болки сящам,
	и повече от вас!

	Ах, моля ви, ах, спрете,
	безжалостни деца!
	Така ме не мъчете,
	злодеи, престанете,
	злодеи без сърца!“

	Тез думи псето вещо
	че казваше, сфана`х
	и друго още нещо,
	дълбоко и зловещо,
	което не разбрах.


	IV

	Тогава се затекох,
	смутен до глъбини,
	и битката пресекох,
	и кучето извлекох
	из мътните вълни.

	И мокро, тръпно, кално
	и с кървава глава,
	животното страдално
	изтегна се печално
	въз новата трева.

	И тоз символ на вярност,
	във мен като опря
	взор пълен с лучезарност,
	с уко`р и благодарност,
	трагически умря!



	Поезията



	(Едному критику)


	Ти напразно търсиш, байно,
	на поезията клупа
	и четеш ми многознайно
	дисертация не глупа.

	Знай, че тя се крий не в бедно
	дъвчене на фрази модни,
	нито в резонерство ледно,
	ни в мъдруванья безплодни…

	Тя е там, де има чувство,
	дето всяка скръб е песен,
	дето чистото изкуство
	сгрява пламъкът небесен;

	тя е в образите вечни
	на прекрасното, доброто,
	тя е в струните сърдечни,
	в любовта и в естеството.

	От книжата не се смучи
	тайний сок за песни здрави…
	Творчеството се не учи
	и поетът се не прави.



	Майски симфонии


	I

	Погледайте, настала е
		пролет на земята,
	майска птичка запяла е
		чудно из листата.

	Гората се пробудила,
		полето се смее,
	зората се зачудила:
		сe хубости грее.

	Из въздуха възнесена
		чучулига цвърка…
	Ставай, душо, из плесена,
		плесни крила, фъркай!…

	Литнах, фръкнах в ефирите —
		след мен мъгли темни…
	Как? И тук ли ме дирите,
		о ядове земни?

	II

	Не ще плача по модата
		зарад мойта младост,
	не ща черня природата
		в светлата u радост;

	не ща като поетите
		в пролетта да стена…
	О небеса, що светите,
		о горо зелена,

	о потоци разгалени,
		о вий, пойни птички,
	о триндафили алени —
		младейте се всички!

	Разцъфтете се, младости,
		души без окови,
	вий, надежди, вий, радости,
		вий, блянове нови —

	ах, отдавна изчезнахте
		из гърди ми клети! —
	Вий, горести, там влезнахте,
		ех — и вий цъфтете!

	III

	Из улиците димните
		излязох на полето,
	да чуя ази химните,
		що пълнеха небето.

	Ластвичките и званките
		звучаха в упоенье,
	на ангелите сянките
		минуваха над мене.

	Но глас екнa нечаени
		на господа във храма:
	вий, гнили, зли, отчаени,
		за вас тук място няма!

	IV

	Звучете, пойни пиленца,
		шумете, гори млади,
	играйте, пъстри шиленца,
		по тучните ливади.

	Вам силний бог на правдата
		живот и хубост даде;
	куршумът, ножът, брадвата
		човекът пък създаде.

	Но вашите обятия
		не глождат страховете…
	Честити! Без проклятия
		живеете и мрете.

	V

	Желал бих да съм зрънчице,
		заровено в земята,
	над мене топло слънчице
		да пада през листата,

	да бъда там разбудено
		и в цвете да изникна,
	и весело, зачудено
		главичката да вдигна:

	за първи път природата
		прекрасна да здравиша
	и радостно в свободата
		да цъфна, да мириша.

	VI

	Омръзна ми веч врявата
		и грижите несносни,
	отидох във дъбравата,
		при цветенцата росни.

	— Я вижте ми качулката,
		кат кръв е тя цървена —
	казaa камбула-булката —
		в моравата зелена.

	— Цъфнaх и аз — лайкучката
		продума; а синчецът:
	— И аз развих си бучката,
		разперих си венецът.

	— И аз — извика ружката —
		съм весела и нова!
	— Аз — клuкна теменужката —
		за китка съм готова!

	И радват се под ясното
		небе и си бърборат
	за слънцето прекрасното,
		лазурът и просторът,

	за бляскът на зорницата,
		за шаровете пресни,
	за мая, за росицата,
		за славеите песни.

	Поклатих аз главата си —
		туй племе празношумно
	пожалих го в душата си —
		и казах остроумно:

	— О, беднички създания
		на две-три лучи ясни,
	вий нямате съзнание
		доколко сте нещастни!

	Вий ден цъфтите в драките
		и мрете непознати:
	защо ви са тез накити
		и шароне богати?

	Вий зло на ум не туряте
		и радвате се, бедни!
	А жегите? А бурите?
		А стъпките зловредни?

	На всичко вий игралки сте.
		Проклинайте съдбата:
	кат мен и вие жалки сте
		творенья на земята!

	Отде ме чуха птичките
		в клоновете зелени,
	разцвъркаха се всичките,
		насмяха се над мене.

	Гълчат си, чуруликат си,
		поглеждат ме лукаво…
	Не удържах язикът си,
		измъмрах ги на здраво:

	„Какъв е тоз над моята
		глава шум, бледословия?“
	— Ний смеем се над твоята
		глупчайша философия!

	VII

	Но ето ги пак истите
		фъркачи шеговити,
	играят си из листите,
		безгрижни и честити.

	Здрависват се, цалуват се
		със човките си мали,
	любуват се, милуват се,
		че майски дни настали.

	Западна мисъл тягостна
		в душа ми, кат вихрушка…
	Във таз природа радостна
		един съм аз без дружка!

	И викнах опечалено:
		„Ох, горко ми, линея!
	За мило либе галено
		и аз сега копнея;

	кат цветето, кат злаците
		и ази май посрещам;
	кат пилците в шумаците
		и аз любов усещам;

	и чезна до сърцето си
		да стисна нещо младо!
	Ела, мой ангел — дето си,
		ела, любовно чадо!…“

	А птичките закискаха
		и фръкнаха нагоре:
	„Поетът наш, изпискаха,
		със вятъра говори!“

	VIII

	Зората пукна златата,
		зарумени небето,
	и званката крилатата
		писнa из вишинето.

	Отде е таз хармония,
		що пълни днес въздуха?
	Тез сладки благовония
		въз нази кой ги духа?

	Трептят, шумят акацийте
		в градината зелена,
	аз гледам декорацийте
		на новата вселена.

	Във бряста, във зеленият,
		шуми народ врабчета…
	— Ах, днес умрял е геният,
		умрял ви е поета!

	Врабци, той с вас обичаше
		свободата и пейше…
	Зефир, кат теб въздишаше;
		природо, ти му лейше

	в душата тез съкровища;
		зари! Вий в него гряхте!
	Вий, небеса, легловища
		на мислите му бяхте!

	Тъжете, днеска геният —
		приятелят ще ровят…
	Шуми лесът, зеленият,
		врабците пустословят.

	Скръб никой не показува,
		не млъква и зефира
	и гаче всичко казва:
		„Безсмъртний не умира!“

	X

	Накрай небето чистото
		рой облаци изскачат,
	над бърдото гористото
		сърдито сенки влачат.

	О гости черни, рошави,
		о облаци на мая,
	дъжд, вихър, град ли лошави —
		що носите, не зная…

	Блеснa из тях светкавица,
		стъмниха се ужасно:
	пукнaха: гръм, трескавица!
		Минaха — пак е ясно.

	По-весели долините,
		въздуха и гората,
	във небесата сините
		усмихва се дъгата.

	Мъгли, които плъзнете
		в душа ми кат в провала,
	вий няма да се пръснете
		от мълний, ни от хала.

	Вий вечно там се мръщите,
		чумерите, пластите,
	в сълзи се не обръщате,
		във клетви не бухтите.

	И веч луча — небесната —
		тоз мрак не озарява,
	дъгата благовестната
		там веч се не явява.



	Животът


	Животът! Страшна върволица
	от изпитанья и беди,
	на всяка негова страница
	четем разсеяни мечти.

	Какви излъгани стремленья,
	какви усилья без венец,
	от сънища и пробужденья
	каква верига без конец.



	Кога те погледна…


	Кога те погледна
	как скиташ се бледна
	с небрежни коси
	и твоето чeло,
	сърдито и смело,
	букет не краси,

	и глупата мода
	над твойта природа
	остая без власт —
	ти будиш във мене
	любов, уваженье,
	госпожо, тогаз.

	В богати труфила,
	в брилянти и свила
	да бих те видял,
	аз бих се слuсал,
	аз бих те здрависал —
	и бих те презрял!…

	Гордей се, госпожо,
	мълвата не може
	почерни с петнo
	ни твоята бедност,
	ни гордата бледност
	на твойто чело.

	Минувай, минувай!
	Смях, шопот не чувай,
	не чакай поклон.
	Ти повеч си нежна
	с таз външност небрежна,
	с тоз гордия тон.

	Гордей се, презирай,
	ръка не простирай,
	скръбта си потай.
	Светът — той нехае —
	не ще да те знае —
	и ти го не знай!

	Та що? И да знал би —
	над твоите жалби
	не би се смилил.
	На свойто участье
	към твойто нещастье
	цена би турил.

	Но ти го не просиш
	и кръста си носиш
	без ропот, без стон
	и, гордо, сърцата,
	приемаш борбата
	кат някой закон.

	Бори се, о жено —
	понеже й решено
	да гинеш в борба,
	стой срещу вълните,
	посрещай стрелите
	на свойта съдба.

	Яви ти на всите,
	що нямат в гърдите
	куража за бой,
	как малкий едрее,
	как слабият грее,
	кога е герой.

	Защото в туй време
	за чувства големи
	не става ни реч
	и който се сблъсне
	със вихрите мръсни,
	не вдига се веч;

	защото в челякът
	днес чезне юнакът
	с душа от мермер
	и нему му тряба
	макар в жена слаба
	да види пример.



	Желал бих



	Отрадно е да умреш…
	Хервег


	Желал бих да угасна аз,
	кат слънцето на заник във морето;
	кат красната звездица, в утрен час,
	що гасне тихо на небето;

	желал бих да умра,като роса,
	под жежкий слънчов луч коя изчезва.
	като на арфата гласа,
	във въздуха кога възлезва;

	като уханието на цветът,
	кое зефирът гони в небесата,
	и кат на отрока сънът
	при първий блясък на зората.

	Но ах, живота мой не ще се скрий
	кат луч, кат дъх, кат звук в ширът небесен;
	тегла ще го сломят и скръб разбий
	и ще го глътне гробът тесен.



	Жанета


	I

	Дете прекрасно, живо,
	нагиздено, игриво —
	аз в тебе се влюбих.
	Ти малка си, Жането,
	кат цветенце в полето
	с благоуханен дих.

	Във твойте очи умни
	огън от страсти шумни
	тревожно не пламти,
	по твойто чело бяло
	не е мина`ло рало —
	от горките мечти.

	Ти смейш се ясно, детски
	и рокля си кокетски
	поправяш всеки час,
	и грижите световни
	и мислите отровни
	въз тебе са без власт.

	Кога в тревата мека
	играйш красива, лека,
	във пъстро облекло,
	личиш на пеперуда,
	що бяга, фърка, луда,
	със шарено крило;

	или на радост ясна,
	приела форма красна
	пред нашите очи;
	или на ангел дребен,
	слезнaл в тоз мир поднебен
	с цветята да гълчи…

	II

	Жането! Дo ще време,
	кога сърцето вземе
	смутено да трепти,
	и твоя лик детински
	кат шипъкът градински
	разцъфне, запламти.

	И колко чувства скрити,
	желанья пламенити
	ще кипнат в теб тогаз!
	И колко сълзи сладки,
	мечти, въздишки кратки
	и стонове без глас!…

	Ех, кой ще ми обади
	кои ли гърди млади
	ще да запалиш ти?
	Чие ли сърце сгряно,
	до твоето опряно,
	блажено ще тупти?

	На чий ли устни жежки
	в възторг пиян, лудешки
	ти твойте ще дадеш!
	И в колко души ясни
	пожар и мъки страстни,
	и бури ще внесеш!

	Но ти сега, Жането,
	си ясна кат небето,
	сън ангелски и чист
	пленява твойте нощи
	и твойто сърце още
	е ненаписан лист…

	III

	Дете прекрасно, живо,
	нагиздено, игриво —
	аз в тебе се влюбих.
	Ти малка си, Жането,
	кат цветенце в полето
	с благоуханен дих.


	Копнеж на един свят


	— Брате мой, брате мой!
	— Що скърбиш, бедна твар?
	— Твар не съм, а сърце,
	що гори, що жадней
	кат потоп да залей
	целий свят с любовта си.

	— Що въздишаш, сърце?
	— Сърце не — аз съм ум,
	кой небесното було
	иска да раздере —
	да узнай, да съзре
	тайний извор на всичко,
	що се движи, грей, мре…

	— Брате мой, брате мой!
	— Що тъгуваш, ум горд?
	— Ум не съм, а съм дух,
	дух крилат, кой ламти
	да лети, да лети
	из незнайният хаос,
	из пространний всемир,
	дори трай вечността.

	— Брате мой, брате мой!
	— Що лудейш, чуден дух?
	— Дух не съм, аз съм бог
	без небе и без ад,
	без кумир и без храм,
	но кроя нещо славно
	и добро да създам…

	— Брате мой, брате мой!
	— Бог тревожен, що искаш?
	— Бог не съм, ами прах,
	що светът не побира,
	що покой не намира,
	що ламти за покой
	сред туй вечно движенье…
	За покой, за покой!…

	Сърце! Ум! Дух! Бог! Прах!
	Що си името тайш?
	Человек, що роптайш!
	И за теб, не се бой,
	има гроб, да, и той
	твойте бурни желанья,
	светове и мечтанья
	в свойта бездна ще глътне…

	Сърцето

	Вярвам, да, има гроб
	и там — вечен покой,
	де мирясва кръвта,
	де заспива скръбта…
	Там е край на борби,
	на желания, жажди
	нивга неутолени;
	там гасней любовта,
	там омразата спи…
	Ах, убито съм вече
	и желало бих там
	да почина в блаженство…
	Има край, има, знам:
	то е гробът покойни.

	Умът
	
	Щом изгние плътта
	във подземния мрак,
	всичко свършва се веч.
	Аз в небето гледaх,
	вдън земята рових.
	Аз на гатанки тъмни
	ключа тайни дирих.
	Но от всички откритья,
	плод на опит и смятки
	и на мътни догадки,
	една истина само
	явна, видела знам:
	то е гробът покойни.

	Прахът

	Не предчувствия вещи,
	нито опит дълбоки —
	мене червекът учи,
	че във гроба е края…
	Прах бях, съм и ще съм.
	Зад прахът що остая?
	Сянка, дим, сън и нищо!
	Да, под гробния свод
	край на всичко. Амин.

	Духът

	Не, там няма да спръ!
	Аз съм дух и не мръ.
	Пo е длъг моят път,
	по-широк — моят свят.
	Аз съм вечно движенье,
	твар на преображенье,
	скитник, фърлен в света
	да върви, да се лута
	от лъжа във съмненье
	и от мрак в светлина.
	Аз ще мина невидим
	в поколенья безброй —
	нов живот да им дам
	за борби, трудове,
	за високи летежи,
	за безумни ламтенья…
	Не, аз няма да мръ.

	Богът

	Що е гроб? Тъмен кът,
	назначен за прахът.
	Гробът ли? Аз съм бог —
	и безсмъртний не мре.
	Но не бог на Мойсея,
	на Зорастра, на Буда —
	а на Разума чисти,
	на великата Правда —
	на Напредъка бог.
	От столетия много
	през всемирни преврати
	гоня чудна задача:
	тоя свят несполучен
	да меня, обновя,
	тайний извор на злото
	из самата природа
	да изскубна насила;
	сетний удар да дам
	на олтари, тронове,
	на съдбата слепешка
	да отнема властта,
	на човешкий живот —
	сфинкс, енигма ужасна —
	цел, призванье да дам
	и нов свят да създам —
	от богове населен.


	Разбитий


	Кога умра, не плачете —
	не ща сълзи и тъга —
	а по-скоро заровете
	мойта хладната снага.

	Заровете я в тревата,
	там при Стара планина,
	де цъфтяла за борбата
	мойта ранна младина.

	Та там никой крак, ни шопот
	да не буди моя мир —
	дето няма други ропот
	освен тихия зефир;

	де ни слава, ни присмивка
	да не стряскат гробний свод:
	има право на почивка
	в бой разсипаний живот.



	Под лозата зелена


	Под лозата зелена, до чучура хладни
		пак замислен седа…
	Плувам в сладки мечти, в кръгозори отрадни,
		кули чудни града —

	кули чудни, вълшебни, на мисъл крилата
		светлорозови, луди чеда…
	И мечтая за щастье, за слава фърката —
		о, мой уме, ти нямаш юзда!

	И мечтая да бях бил орел — син небесни…
		Ту пък — младост, без нощ, без конец,
	ту блаженства в любов… ту триумфи чудесни,
		ту на гения светлий венец;

	и мечтая на подвиги славни, грамадни
		аз да бъда светливий герой,
	и мечтая… безмълвен в гроба покой
		под лозата зелена, до чучура хладни.



	Ти каза туй…


	Ти каза туй — и аз го чух;
	ти не искa — и ме отрови,
	ти буря внесе в моя дух,
	ти зле ми раната разрови.

	Благодаря… Аз спотаих
	и бол, и кипналата злъчка;
	аз вuдех образа ти тих —
	и не направих нито бръчка.

	Дали позна ти мойта скръб
	и мойто мрачното геройство?
	Не! Твоя взор остана тъп,
	завит с убийствено спокойство,

	и ти ми рече: „Лека нощ!“
	Аз отвещах: „И тебе тоже“…
	И във сърцето с тоя нож
	легнах да спа… о боже, боже!…



	Повехнала роза


	Повехнала розо,
	повехнало цвете,
	от време честито,
	о спомен мил, клети!

	Не ща да те фърла —
	обичам скръбта ти, —
	аз искам да гледам,
	кат капат листа ти;

	как капат печално
	безвонни и бледни —
	как нижат се твойте
	минути последни…

	Че сладко е, цвете,
	на оня, що вене,
	надежди и радост
	изгубил и стене,

	картини на жалост
	да гледа без дума —
	как младото чезне,
	как живото клюма,

	как стонът зефирни
	в гората издъхва,
	как славеят млъква,
	потокът пресъхва;

	как пада без време
	разбитата лира
	и розата нежна
	как чиста умира.



	Лудата мома в манастира


	Тя луда е и аз съм нейна майка.
	Я вижте я как бъбре, как се смей!
	По цяла нощ, горкичката, се вайка —
			сърцето ми копней.

	Церих я всякак, нищо не помага.
	Вий знайте? От любов се разболе.
	На нивата… Фанa я туй веднага…
			И оттогава — зле!

	Тъй, от любов е луда. Хора клети
	две либета разлъчиха — за грях.
	Севда е страшно нещо, помислете…
			Не е, не е за смях.

	С ръце в сърце й пусто не се бръква,
	та да извадиш болката оттам,
	сe него мисля — съмва или мръква —
			какво бе туй — не знам.

	Нa, вижте: болна, а пък млада, здрава…
	Тинтява пи, баяха й — тя си пак!
	Свети Иване, подари й забрава,
			прати й на сърцето ляк!
